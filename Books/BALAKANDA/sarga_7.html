<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sarga_7</title>
    <link rel="Textsheet" href="/sarga_7.html">
    <link rel="stylesheet" type="text/css" href="/Books/style.css">
</head>
<body>
<div class="page">
    <strong>
            <div class="section" id="RAM_k01_S007" type="sarga" data-name=" sarga" data-title="बालकाण्डे  सप्तमः सर्गः"></div><br/>
					<h1>बालकाण्डे सप्तमः सर्गः</h1>
					<div class="verse" type="shloka" id="RAM_k01_S007_V001">
                        <div class="versetext" uvacha="valmiki">तस्यामात्या गुणैरासन्निक्ष्वाकोस्तु महात्मन: ।<br/> मन्त्रज्ञाश्चेङ्गितज्ञाश्च नित्यं प्रियहिते रता: ॥ 1.7.1॥</div>
                        <div class="vyakhya" id="RAM_k01_S007_V001_B001">अथ तस्य मन्त्रिसम्पदुच्यते तस्येति । गुणैरमात्यापेक्षितैर्गुणैर्युक्ताः । इक्ष्वाकोस्तद्वंशजस्य दशरथस्य । गुणानाह मन्त्रज्ञा इति । मन्त्रः कार्यविचारः । इङ्गितम् पराभिप्रायम् । प्रियस्य राज्ञो हिततत्पराः ॥ 1.7.1 ॥</div><br/>
                    </div>
                    <div class="verse" type="shloka" id="RAM_k01_S007_V002">
                        <div class="versetext" uvacha="valmiki">अष्टौ बभूवुर्वीरस्य तस्यामात्या यशस्विन: ।<br/> शुचयश्चानुरक्ताश्च राजकृत्येषु नित्यश: ॥ 1.7.2॥</div>
                        <div class="vyakhya" id="RAM_k01_S007_V002_B001">अष्टाविति । शुचयोऽसत्यस्वामिद्रोहादिरूपवाङ्मनसाशुचित्वरहिताः । नित्यश आत्मप्रयोजनसमयेऽपि राजकृत्येषु तदनुष्ठानेष्वनुरक्तास्तत्पराः ॥ 1.7.2 ॥</div><br/>
                    </div>
                    <div class="verse" type="shloka" id="RAM_k01_S007_V003">
                        <div class="versetext" uvacha="valmiki">धृष्टिर्जयन्तो विजयस्सिद्धार्थो ह्यर्थसाधक: ।<br/> अशोको मन्त्रपालश्च सुमन्त्रश्चाष्टमोऽभवत् ॥ 1.7.3॥</div>
                        <div class="vyakhya" id="RAM_k01_S007_V003_B001">तान्नामत आह धृष्टिरित्यादि ॥ 1.7.3 ॥</div><br/>
                    </div>
                    <div class="verse" type="shloka" id="RAM_k01_S007_V004">
                        <div class="versetext" uvacha="valmiki">ऋत्विजौ द्वावभिमतौ तस्याऽऽस्तामृषिसत्तमौ ।<br/> वसिष्ठो वामदेवश्च मन्त्रिणश्च तथापरे ॥ 1.7.4॥</div>
                        <div class="vyakhya" id="RAM_k01_S007_V004_B001">अभिमतौ ऋत्विजौ मुख्यर्त्विजौ ।<span class="quote"> "अपरे उक्ताष्टप्रधानमन्त्रिव्यतिरिक्ता"</span>इत्येके । <span class="quote">"परे मन्त्रिण इत्युक्त्या वसिष्ठवामदेवयोर्मन्त्रित्वमपि सूच्यत"</span> इति तीर्थः । तन्न<span class="quote"> "मन्त्रिणश्च तथा"</span> इति पाठे परेषामृत्विक्त्वालाभेऽपि वसिष्ठवामदेवयोमन्त्रित्वस्य शब्दमर्यादया व्यङ्गमर्यादया चालाभात् । वस्तुतः<span class="quote"> "तथापरे" </span>इत्यस्य ऋत्विज इत्यर्थः ।<span class="quote"> "मन्त्रिणश्च"</span> इत्यस्य वसिष्ठाद्या इति शेषः । अमात्या देशादिकार्यनिर्वाहकाः । मन्त्रिणो व्यवहारद्रष्टार इति भेदः ॥ 1.7.4 ॥</div><br/>
                    </div>
                    <div class="verse" type="shloka" id="RAM_k01_S007_V005">
                        <div class="versetext" uvacha="valmiki">सुयज्ञोऽप्यथ जाबालिः काश्यपोऽप्यथ गौतमः ।<br/> मार्कण्डेयस्तु दीर्घायुस्तथा कात्यायनो द्विजः ॥ 1.7.5॥</div>
                        <div class="vyakhya" id="RAM_k01_S007_V005_B001">परामेवाह सुयज्ञ इत्यादि । सुयज्ञ ऋषिविशेषः ॥ 1.7.5 ॥</div><br/>
                    </div>
                    <div class="verse" type="shloka" id="RAM_k01_S007_V006">
                        <div class="versetext" uvacha="valmiki">एतैर्ब्रह्मर्षिभिर्नित्यमृत्विजस्तस्य पोर्वकाः ।<br/> विद्याविनीता हीमन्तः कुशला नियतेन्द्रियाः ॥ 1.7.6॥ </div>
                        <div class="vyakhya" id="RAM_k01_S007_V006_B001"><span class="quote"> "एतैर्ब्रह्मर्षिभिर्नित्यं सहितास्तस्य ऋत्विजः"।</span> इत्यनेन सर्वथा कर्मसाद्गुण्यं दर्शितम् । पौर्वकाः परम्परागता इत्यर्थकममात्यर्त्विजां विशेषणम् । विद्येति । विद्यया सह विनीताः । विद्याविनयोभयसम्पन्ना इत्यर्थः । यथायोगं वक्ष्यमाणानि विशेषणान्यमात्येषु मन्त्रिषु च योजनीयानि ॥ 1.7.6 ॥</div><br/>
                    </div>
                    <div class="verse" type="shloka" id="RAM_k01_S007_V007">
                        <div class="versetext" uvacha="valmiki">श्रीमन्तश्च महात्मानश्शास्त्रज्ञा दृढविक्रमा: ।<br/>कीर्तिमन्त: प्रणिहिता: यथावचनकारिण: ॥  1.7.7॥ </div>
                        <div class="vyakhya" id="RAM_k01_S007_V007_B001">शस्त्रज्ञाः शस्त्रप्रतिपादकधनुर्वेदविदः । प्रणिहिताः सर्वराजकार्येषु सावधानाः । यथावचनकारिणः राज्ञ इति शेषः ॥ 1.7.7 ॥</div><br/>
                    </div>
                    <div class="verse" type="shloka" id="RAM_k01_S007_V008">
                        <div class="versetext" uvacha="valmiki">तेज: क्षमायश:प्राप्ता स्मितपूर्वाभिभाषिण: ।<br/> क्रोधात्कामार्थहेतोर्वा न ब्रूयुरनृतं वच: ॥ 1.7.8॥</div>
                        <div class="vyakhya" id="RAM_k01_S007_V008_B001">कामार्थहेतोरिति द्वन्द्वगर्भः कर्मधारयः ॥ 1.7.8 ॥</div><br/>
                    </div>
                    <div class="verse" type="shloka" id="RAM_k01_S007_V009">
                        <div class="versetext" uvacha="valmiki">तेषामविदितं किञ्चित्स्वेषु नास्ति परेषु वा ।<br/> क्रियमाणं कृतं वापि चारेणापि चिकीर्षितम् ॥ 1.7.9॥</div>
                        <div class="vyakhya" id="RAM_k01_S007_V009_B001">स्वेषु मित्रेषु । परेषु शत्रुषु । चारेण करणेन कृतं क्रियमाणमपि वा । अपि चिकीर्षितं च । तेषां न किञ्चिदविदितमभूदिति शेषः ॥ 1.7.9 ॥</div><br/>
                    </div>
                    <div class="verse" type="shloka" id="RAM_k01_S007_V010">
                        <div class="versetext" uvacha="valmiki">कुशला व्यवहारेषु सौहृदेषु परीक्षिताः ।<br/> प्राप्तकालं यथादण्डं धारयेयुः सुतेष्वपि ॥ 1.7.10॥</div>
                        <div class="vyakhya" id="RAM_k01_S007_V010_B001">सोहृदं विषयविशेषगतदोषान्दोषत्वेनागृह्णंश्चित्तवृत्तिविशेषस्तत्र परीक्षिताः । राज्ञेति शेषः । प्राप्तः सापराधत्वलक्षणः कालो यस्य तं धारयेयुः । कुर्युरित्यर्थः ॥ 1.7.10 ॥</div><br/>
                    </div>
                    <div class="verse" type="shloka" id="RAM_k01_S007_V011">
                        <div class="versetext" uvacha="valmiki">कोशसंग्रहणे युक्ता बलस्य च परिग्रहे ।<br/> अहितं चापि पुरुषं न हिंस्युरविदूषकम् ॥ 1.7.11॥</div>
                        <div class="vyakhya" id="RAM_k01_S007_V011_B001">कोशसङ्ग्रहणं चतुरङ्गबलपरिग्रहे हेतुः । अहितं स्वहिताचरणरहितं शत्रुमप्यविदूषकमनपराधिनं न हिंस्युः ॥ 1.7.11 ॥</div><br/>
                    </div>
                    <div class="verse" type="shloka" id="RAM_k01_S007_V012">
                        <div class="versetext" uvacha="valmiki">वीराश्च नियतोत्साहा राजशास्त्रमनुष्ठिताः ।<br/> शुचीनां रक्षितारश्च नित्यं विषयवासिनाम् ॥ 1.7.12॥</div>
                        <div class="vyakhya" id="RAM_k01_S007_V012_B001">राजशास्त्रम् नीतिशास्त्रम् अनुष्ठिता अनुसारिणः । शुचीनामिति । स्तेयानृतरहिताः शुचयः । विषयो देशः ॥ 1.7.12 ॥</div><br/>
                    </div>
                    <div class="verse" type="shloka" id="RAM_k01_S007_V013">
                        <div class="versetext" uvacha="valmiki">ब्रह्मक्षत्रमहिंसन्तस्त कोशं समपूरयन् ।<br/> सुतीक्ष्णदण्डाः संप्रेक्ष्य पुरुषस्य बलाबलम् ॥ 1.7.13॥</div>
                        <div class="vyakhya" id="RAM_k01_S007_V013_B001">ब्रह्मेति । <span class="quote">"अभिपूरयन्" </span>इति पाठेऽडभाव आर्षः । सुतीक्ष्णेति । बलाबलमपराधतारतम्यम् । पुरुषस्येत्युपलक्षणम् । देशादीनां च बलाबलं सम्प्रेक्ष्येत्यर्थः ।<span class="quote"> "देशकालवयःशक्तीः सञ्चिन्त्या दण्डकर्मणि"</span> इति वचनात् । अयं कोशपूरणहेतुः ॥ 1.7.13 ॥</div><br/>
                    </div>
                    <div class="verse" type="shloka" id="RAM_k01_S007_V014">
                        <div class="versetext" uvacha="valmiki">शुचीनामेकबुद्धीनां सर्वेषां संप्रजानताम् ।<br/> नासीत्पुरे वा राष्ट्र वा मृषावादी नरः कचित् ॥ 1.7.14॥</div>
                        <div class="vyakhya" id="RAM_k01_S007_V014_B001">एकबुद्धीनाम् परस्परमेकबुद्धीनाम् । सम्प्रजानताम् पुरराष्ट्रवृत्तान्तं विचारयताम् । तेषां विचारविषये पुरादौ मृषावादित्वगुणविशिष्टः कोऽपि नासीत् ॥ 1.7.14 ॥</div><br/>
                    </div>
                    <div class="verse" type="shloka" id="RAM_k01_S007_V015">
                        <div class="versetext" uvacha="valmiki">कचिन्न दुष्टस्तत्रासीत्परदाररतिर्नरः ।<br/> प्रशान्तं सर्वमेवासीद्राष्ट्रं पुरवरं च तत् ॥ 1.7.15॥</div>
                        <div class="vyakhya" id="RAM_k01_S007_V015_B001">प्रेति । मन्त्रिणां नीत्या सर्वं प्रशान्तम् । निर्बाधमासीदित्यर्थः ॥ 1.7.15 ॥</div><br/>
                    </div>
                    <div class="verse" type="shloka" id="RAM_k01_S007_V016">
                        <div class="versetext" uvacha="valmiki">सुवाससः सुवेपाश्च ते च सर्वे शुचिव्रताः ।<br/> हितार्थाश्च नरेन्द्रस्य जाग्रतो नयचक्षुषा ॥ 1.7.16॥</div>
                        <div class="vyakhya" id="RAM_k01_S007_V016_B001">नरेन्द्रस्य हितार्था हितप्रयोजनाः । सर्वत्रासन्निति शेषः ॥ 1.7.16 ॥</div><br/>
                    </div>
                    <div class="verse" type="shloka" id="RAM_k01_S007_V017">
                        <div class="versetext" uvacha="valmiki">गुरोर्गुणगृहीताश्च प्रख्याताश्च पराक्रमैः ।<br/> विदेशेष्वपि विज्ञाताः सर्वतो बुद्धिनिश्चयाः ॥ 1.7.17॥</div>
                        <div class="vyakhya" id="RAM_k01_S007_V017_B001">गुरोः सम्बन्धसामान्ये षष्ठी । गुरुणा स्वस्वाचार्येण राज्ञा च । अर्शआद्यजन्तगुणशब्देन गुणवत्तया गृहीता इत्यर्थः । तेन गुर्वनुग्रहप्राप्तसर्वैश्वर्यत्वं च सूचितम् ।<span class="quote"> "गुणागुणगृहीताः" </span>इति पाठे गुणदोषग्रहीतार इत्यर्थः । बहुव्रीहिः । आहिताग्न्यादित्वात्परनिपातो निष्ठान्तस्य । विदेशेष्वपि सर्वतो विज्ञातत्वे हेतुः । बुद्धिनिश्चया बुद्धिसम्पन्नाः ॥ 1.7.17 ॥</div><br/>
                    </div>
                    <div class="verse" type="shloka" id="RAM_k01_S007_V018">
                        <div class="versetext" uvacha="valmiki">अभितो गुणवन्तश्च न चासन्गुणवर्जिताः ।<br/> संधिविग्रहतत्त्वज्ञाः प्रकृत्या संपदान्विताः ॥ 1.7.18॥</div>
                        <div class="vyakhya" id="RAM_k01_S007_V018_B001">अभितो गुमवन्तः सर्वदेशे सर्वकाले च गुणवन्तः । सन्धीति । सन्ध्यादिविषयकशास्त्रतत्त्वज्ञाः । प्रकृत्या त्रिगुणया सम्पदान्विताः । तत्र सात्त्विक्या सम्पदा शिष्टपालने, तामस्या सम्पदा दुष्टनिग्रहकाले, भोगकाले राजस्या सम्पदा धनधान्यदासीदासशिबिकाश्वगजादिरूपया ॥ 1.7.18 ॥</div><br/>
                    </div>
                    <div class="verse" type="shloka" id="RAM_k01_S007_V019">
                        <div class="versetext" uvacha="valmiki">मन्त्रसंवरणे शक्ताः शक्ताः सूक्ष्मासु बुद्धिषु ।<br/> नीतिशास्त्रविशेषज्ञाः सततं प्रियवादिनः ॥ 1.7.19॥</div>
                        <div class="vyakhya" id="RAM_k01_S007_V019_B001">संवरणम् रक्षणम् । बुद्धिषु विश्वारेषु ॥ 1.7.19 ॥</div><br/>
                    </div>
                    <div class="verse" type="shloka" id="RAM_k01_S007_V020">
                        <div class="versetext" uvacha="valmiki">ईदृशैस्तैरमात्यैश्च राजा दशरथोऽनघः ।<br/> उपपन्नो गुणोपेतैरन्वशासद्वसुंधराम् ॥ 1.7.20॥</div>
                        <div class="vyakhya" id="RAM_k01_S007_V020_B001">ईदृशैः प्रागुक्तरूपैरमात्यैश्च । चादृत्विङ्मन्त्रिभिः । अत एव गुणोपेतैरुपपन्न इति योजना ॥ 1.7.20 ॥</div><br/>
                    </div>
                    <div class="verse" type="shloka" id="RAM_k01_S007_V021">
                        <div class="versetext" uvacha="valmiki">अवेक्ष्यमाणश्चारेण प्रजा धर्मेण रक्षयन् ।<br/> प्रजानां पालनं कुर्वन्नधर्मं परिवर्जयन् ॥ 1.7.21॥</div>
                        <div class="vyakhya" id="RAM_k01_S007_V021_B001">चारेण स्वपरदेशवृत्तान्तम् । प्रजा धर्मेण यक्ता यथा भवन्ति तथा पुरुषै रक्षयन् । सर्वत्र हेतौ शता ॥ 1.7.21 ॥</div><br/>
                    </div>
                    <div class="verse" type="shloka" id="RAM_k01_S007_V022">
                        <div class="versetext" uvacha="valmiki">विश्रुतस्त्रिषु लोकेषु वदान्यः सत्यसंगरः ।<br/> स तत्र पुरुषव्याघ्रः शशास पृथिवीमिमाम् ॥ 1.7.22॥</div>
                        <div class="vyakhya" id="RAM_k01_S007_V022_B001">अतो हेतोर्विश्रुतः । सत्यसङ्गरो रणे सत्यप्रतिज्ञः । तत्रायोध्यायाम् ॥ 1.7.22 ॥</div><br/>
                    </div>
                    <div class="verse" type="shloka" id="RAM_k01_S007_V023">
                        <div class="versetext" uvacha="valmiki">नाध्यगच्छद्विशिष्टं वा तुल्यं वा शत्रुमात्मनः ।<br/> मित्रवान्नतसामन्तः प्रतापहतकण्टकः ।<br/> स शशास जगद्राजा दिवि देवपतिर्यथा ॥ 1.7.23॥</div>
                        <div class="vyakhya" id="RAM_k01_S007_V023_B001">अधिगमः प्राप्तिः । नताः सामन्ता यस्य । कण्टकाः शत्रवः चोराश्च ॥ 1.7.23 ॥</div><br/>
                    </div>
                    <div class="verse" type="shloka" id="RAM_k01_S007_V024">
                        <div class="versetext" uvacha="valmiki">तैर्मन्त्रिभिर्मन्त्रहिते निविष्टैर्वृतोऽनुरक्तैः कुशलैः समथैः ।<br/> स पार्थिवो दीप्तिमवाप युक्तस्तेजोमयैर्गोभिरिवोदितोऽर्कः ॥ 1.7.24॥</div>
                        <div class="vyakhya" id="RAM_k01_S007_V024_B001">तैरिति । मन्त्रो विचारस्तत्साध्यं हितम् । उभयत्र निविष्टैः कुशलैः सूक्ष्मार्थदर्शननिपुणैः समर्थैस्तत्साधनशक्तैः । तेजोमयैः प्रचुरतेजोवद्भिः । तेजः पराभिभवसामर्थ्यम् । गोभिः किरणैर्युक्त उदितोऽर्क इव । <span class="quote">"गवामपि तेजोमयैरित्यत्यन्तस्वार्थिकमयडन्तं विशेषणम्" </span>इत्येके । तदपुष्टम् ॥ 1.7.24 ॥</div><br/>
                    </div>
					<div class="authorline"> इत्यार्षे श्रीमद्रामायणे वल्मीकीय आदिकाव्ये बालकाण्डे सप्तमः सर्गः ॥ 7 ॥</div><br/>
                </strong>
            </div>
        </body>
</html>