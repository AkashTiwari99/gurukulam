<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> sarga_35 </title>
    <link rel="Textsheet" href="/sarga_35.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k01_S035" type="sarga" data-name=" sarga" data-title="बालकाण्डे पञ्चत्रिंशः सर्गः"></div><br/>
            <h1>बालकाण्डे पञ्चत्रिंशः सर्गः </h1>
            <div class="verse" type="shloka" id="RAM_k01_S035_V001">
                <div class="versetext" uvacha="Valmiki">उपास्य रात्रिशेषं तु शोणाकूले महर्षिभिः ।<br/> निशायां सुप्रभातायां विश्वामित्रोऽभ्यभाषत ॥ 1.35.1॥</div>
                <div class="vyakhya" id="RAM_k01_S035_V001_B001">रात्रिशेषमुपास्य निद्रयातिवाह्य ॥ 1.35.1 ॥</div><br/>
            </div>
            <div class="verse" type="shloka" id="RAM_k01_S035_V002">
                <div class="versetext" uvacha="Valmiki">सुप्रभाता निशा राम पूर्वा संध्या प्रवर्तते ।<br/> उत्तिष्ठोत्तिष्ठ भद्रं ते गमनायाभिरोचय ॥ 1.35.2॥</div>
                <div class="vyakhya" id="RAM_k01_S035_V002_B001">गमनाय गमनं कर्तुम् ॥ 1.35.2 ॥</div><br/>
            </div>
            <div class="verse" type="shloka" id="RAM_k01_S035_V003">
                <div class="versetext" uvacha="Valmiki">तच्छ्रुत्वा वचनं तस्य कृतपूर्वाङ्किकक्रियः ।<br/> गमनं रोचयामास वाक्यं चेदमुवाच ह ॥ 1.35.3॥</div>
                <div class="vyakhya" id="RAM_k01_S035_V003_B001">गमनाय गमनं कर्तुम् ॥ 1.35.3 ॥</div><br/>
            </div>
            <div class="verse" type="shloka" id="RAM_k01_S035_V004">
                <div class="versetext" uvacha="Valmiki">अयं शोणः शुभजलोऽगाधः पुलिनमण्डितः ।<br/> कतरेण पथा ब्रह्मन्संतरिष्यामहे वयम् ॥ 1.35.4॥</div>
                <div class="vyakhya" id="RAM_k01_S035_V004_B001">अयं शोणा इति । शोणैव शोण इति व्यपदिष्टः । कतरेण पथा सन्तरिष्यामह इत्यन्वयः । प्रश्नबीजमगाध इति । अतलस्पर्श इत्यर्थः ॥ 1.35.4 ॥</div><br/>
            </div>
            <div class="verse" type="shloka" id="RAM_k01_S035_V005">
                <div class="versetext" uvacha="Valmiki">एवमुक्तस्तु रामेण विश्वामित्रोऽब्रवीदिदम् ।<br/> एष पन्था मयोद्दिष्टो येन यान्ति महर्षयः ॥ 1.35.5॥</div>
                <div class="vyakhya" id="RAM_k01_S035_V005_B001">उद्दिष्टो गन्तव्यत्वेन निश्चितः ॥ 1.35.5 ॥</div><br/>
            </div>
            <div class="verse" type="shloka" id="RAM_k01_S035_V006">
                <div class="versetext" uvacha="Valmiki">ते गत्वा दूरमध्वानं गतेऽर्थदिवसे तदा ।<br/> जाह्नवीं सरितां श्रेष्ठां ददृशुर्मुनिसेविताम् ॥ 1.35.6॥</div>
                <div class="vyakhya" id="RAM_k01_S035_V006_B001">उद्दिष्टो गन्तव्यत्वेन निश्चितः ॥ 1.35.6 ॥</div><br/>
            </div>
            <div class="verse" type="shloka" id="RAM_k01_S035_V007">
                <div class="versetext" uvacha="Valmiki">तां दृष्ट्वा पुण्यसलिलां हंससारससेविताम् ।<br/> बभूवुर्मुनयः सर्वे सुदिताः सहराघवाः ॥ 1.35.7॥</div>
                <div class="vyakhya" id="RAM_k01_S035_V007_B001">सारसः पक्षिविशेषः ॥ 1.35.7 ॥</div><br/>
            </div>
            <div class="verse" type="shloka" id="RAM_k01_S035_V008">
                <div class="versetext" uvacha="Valmiki">तस्यास्तीरे तदा सर्वे चक्रुर्वासपरिग्रहम् ।<br/> ततः स्नात्वा यथान्यायं संतर्ज्य पितृदेवताः ॥ 1.35.8॥</div>
                <div class="vyakhya" id="RAM_k01_S035_V008_B001">वासपरिग्रहं सम्मार्जनादिना वासस्थानं चक्रुरित्यर्थः ॥ 1.35.8 ॥</div><br/>
            </div>
            <div class="verse" type="shloka" id="RAM_k01_S035_V009">
                <div class="versetext" uvacha="Valmiki">हुत्वा चैवाग्निहोत्राणि प्राश्य चामृतवद्धविः ।<br/> विविशुर्जाह्नवीतीरे शुभा सुदितमानसाः ॥ 1.35.9॥</div>
                <div class="vyakhya" id="RAM_k01_S035_V009_B001">अमृतवदमृततुल्यं पञ्चयज्ञाद्यवशिष्टमन्नम् । यद्वामृतवत्तत्सदृशं गङ्गाजलं हविश्च प्रागुक्तं प्राश्येत्यर्थः ॥ 1.35.9 ॥</div><br/>
            </div>
            <div class="verse" type="shloka" id="RAM_k01_S035_V010">
                <div class="versetext" uvacha="Valmiki">विश्वामित्रं महात्मानं परिवार्य समन्ततः ।<br/> विष्ठिताश्च यथान्यायं राघवौ च यथार्हतः ।<br/> संप्रहृष्टमना रामो विश्वामित्रमथाब्रवीत् ॥ 1.35.10॥</div>
                <div class="vyakhya" id="RAM_k01_S035_V010_B001">विष्ठिता विशेषेण स्थिताः । यथार्हतः यथावस्थानमर्हतः । तथा स्थितावित्यर्थः ॥ 1.35.10 ॥</div><br/>
            </div>
            <div class="verse" type="shloka" id="RAM_k01_S035_V011">
                <div class="versetext" uvacha="Valmiki">भगवञ्छ्रोतुमिच्छामि गङ्गां त्रिपथगां नदीम् ।<br/> त्रैलोक्यं कथमाक्रम्य गता नदनदीपतिम् ॥ 1.35.11॥</div>
                <div class="vyakhya" id="RAM_k01_S035_V011_B001">गङ्गां श्रोतुम् । गङ्गाविषयकं किञ्चिच्छ्रोतुमित्यर्थः । श्रोतव्यं विषयमाह त्रैलोक्यमित्यादि ॥ 1.35.11 ॥</div><br/>
            </div>
            <div class="verse" type="shloka" id="RAM_k01_S035_V012">
                <div class="versetext" uvacha="Valmiki">चोदितो रामवाक्येन विश्वामित्रो महामुनिः ।<br/> वृद्धि जन्म च गङ्गाया वक्तुमेवोपचक्रमे ॥ 1.35.12॥</div>
                <div class="vyakhya" id="RAM_k01_S035_V012_B001">वृद्धिम् त्रैलोक्यव्याप्तिरूपाम् ॥ 1.35.12 ॥</div><br/>
            </div>
            <div class="verse" type="shloka" id="RAM_k01_S035_V013">
                <div class="versetext" uvacha="Valmiki">शैलेन्द्रो हिमवान्राम धातूनामाकरो महान् ।<br/> तस्य कन्याद्वयं राम रूपेणाप्रतिमं भुवि ॥ 1.35.13॥</div>
                <div class="vyakhya" id="RAM_k01_S035_V013_B001">धातूनाम् स्वर्णादीनाम् ॥ 1.35.13 ॥</div><br/>
            </div>
            <div class="verse" type="shloka" id="RAM_k01_S035_V014">
                <div class="versetext" uvacha="Valmiki">या मेरुदुहिता राम तयोर्माता सुमध्यमा ।<br/> नाम्ना मेना मनोज्ञा वै पत्नी हिमवतः प्रिया ॥ 1.35.14॥</div>
                <div class="vyakhya" id="RAM_k01_S035_V014_B001">या मेरुदुहिता मेना नाम सा तयोः कन्ययोर्मातेत्यन्वयः ॥ 1.35.14 ॥</div><br/>
            </div>
            <div class="verse" type="shloka" id="RAM_k01_S035_V015">
                <div class="versetext" uvacha="Valmiki">तस्यां गङ्गेयमभवज्ज्येष्ठा हिमवतः सुता ।<br/> उमा नाम द्वितीयाभूत्कन्या तस्यैव राघव ॥ 1.35.15॥</div>
                <div class="vyakhya" id="RAM_k01_S035_V015_B001">तस्यां मेनायां या ज्येष्ठा हिमवतः सुता कुटिला नाम । सेयं गङ्गाभवदित्यर्थः । तस्यैव हिवमतः ॥ 1.35.15 ॥</div><br/>
            </div>
            <div class="verse" type="shloka" id="RAM_k01_S035_V016">
                <div class="versetext" uvacha="Valmiki">अथ ज्येष्ठां सुराः सर्वे देवकार्यचिकीर्षया।<br/> शैलेन्द्रं वरयामासुर्गङ्गां त्रिपथगां नदीम् ॥ 1.35.16॥</div>
                <div class="vyakhya" id="RAM_k01_S035_V016_B001">देवकार्यम् वक्ष्यमाणं भववीर्यधारणम् । त्रिपथगाम् स्वर्गभूपातालमार्गगाम् । इदं वर्तमानापदेशेन वरणं चास्याः शिवभार्यात्वाय ॥ 1.35.16 ॥</div><br/>
            </div>
            <div class="verse" type="shloka" id="RAM_k01_S035_V017">
                <div class="versetext" uvacha="Valmiki">ददौ धर्मेण हिमवांस्तनयां लोकपावनीस् ।<br/> स्वच्छन्दपथगां गङ्गां त्रैलोक्यहितकाम्यया ॥ 1.35.17॥</div>
                <div class="vyakhya" id="RAM_k01_S035_V017_B001">धर्मेण कन्यादानधर्मेण । स्वच्छन्दपथगामित्यपि वर्तमानापदेशेन । स्वेच्छामात्रेण प्रवाहादिवायुमार्गगमनशीलाम् ॥ 1.35.17 ॥</div><br/>
            </div>
            <div class="verse" type="shloka" id="RAM_k01_S035_V018">
                <div class="versetext" uvacha="Valmiki">प्रतिगृह्य त्रिलोकार्थ त्रिलोकहितकाङ्गिणः ।<br/> गङ्गामादाय तेऽगच्छन्कृतार्थेनान्तरात्मना ॥ 1.35.18॥</div>
                <div class="vyakhya" id="RAM_k01_S035_V018_B001">त्रिलोकार्थं तारकतो भीतत्रिलोकरक्षकपुत्रोत्पत्त्यार्थमगच्छन् ब्रह्मलोकम् । <span class="quote">"तत्र ब्रह्मशापवशाज्जलरूपताप्राप्तिरिति इत्यादिवामनपुराणोक्तदिशा मध्ये ऊह्यम् । वामनपुराणवृत्तान्तस्य प्रायेणात्र प्रत्यभिज्ञानात् । एवं हि तत्राख्यायिका"</span> उमाज्येष्ठा कुटिला नाम हिमवत्कन्या देवैः शिववीर्यधारणाय हिमवन्तं प्रार्थिता । तेन दत्तया तया सह देवा ब्रह्मलोकं गत्वा ब्रह्मणे निवेदितवन्तः । ब्रह्मणा च <span class="quote">"असमर्थेयं तद्धारणे"</span> इत्युक्ता <span class="quote">"अवश्यं धारयामि"</span> इति कथितवाक्यावज्ञानेन ब्रह्मणा <span class="quote">"जलरूपा भव"</span> इति शप्ता । तत्रैव ब्रह्मण्डोर्ध्वकटाहे जलरूपेण लग्ना स्थिता । तस्यामेवाग्निना शिववीर्यं क्षिप्तमिति । <span class="quote">"विष्ण्वङ्घ्रिणा प्रसरता कटाहे भेदितेऽम्बरात् । कुटिला विष्णुपादान्तात्पपाताकुलिता ततः ॥ तस्माद्विष्णुपदी ख्याता"</span> इति वामनपुराणोक्तेरेव ब्रह्माण्डोर्ध्वकटाहे लग्नेति ज्ञायते । पतनसमये च ब्रह्माण्डबाह्यजलेन सहैव पतितं तज्जलं ब्रह्मणा कमण्डलुधृतं बाह्यजलं च शिवानन्दबाष्पजातं नारायणात्मकमिति कामीकासंहितादौ स्पष्टम् । ततो भगवता पदारोपणे तेनैव कमण्डलुजलेन तत्पादप्रक्षालनं कृत्वा तज्जलं कण्डलावेव क्षिप्तम् । शङ्करसंहितोक्तरीत्या गौरीविवाहोत्तरं लीलया गौर्या पाणिभ्यां शिवनयनाच्छादने कृते शिवेन ललाटनेत्रं प्रकाशितम् । ततो भयाद्गौरीपाणिस्वेदजलं स्रुतं तदपि ब्रह्मणा कमण्डलौ स्थापितमित्यप्यत्रोह्यम् । गौरीविवाहकथनेन सूचितं च । भगीरथप्रार्थनया च ब्रह्मरूपः सर्वपवित्रजलसमूहस्तस्मै दत्तः । सर्वमुक्तजलमुपक्रम्य पुराणेषु भगीरथसम्बन्धश्रवणात् । विस्तरस्त्वस्मत्कृतगङ्गामाहात्म्यप्रकाशे द्रष्टव्यः ॥ 1.35.18 ॥</div><br/>
            </div>
            <div class="verse" type="shloka" id="RAM_k01_S035_V019">
                <div class="versetext" uvacha="Valmiki">या चान्या शैलदुहिता कन्यासीद्रघुनन्दन ।<br/> उग्रं सुव्रतमास्थाय तपस्तेपे तपोधना ॥ 1.35.19॥</div>
                <div class="vyakhya" id="RAM_k01_S035_V019_B001">कन्या अवृतपतिः । अग्रे शिववीर्यस्खलनादि वक्तुं चैतद्वर्णनम् । उग्रं सुव्रतं पर्णभोजनस्यापि त्यागसङ्कल्परूपम् । तपः शिवध्यानरूपम् ॥ 1.35.19 ॥</div><br/>
            </div>
            <div class="verse" type="shloka" id="RAM_k01_S035_V020">
                <div class="versetext" uvacha="Valmiki">उग्रेण तपसा युक्तां ददौ शैलवरः सुताम् ।<br/> रुद्रायाप्रतिरूपाय उमां लोकनमस्कृताम् ॥ 1.35.20॥</div>
                <div class="vyakhya" id="RAM_k01_S035_V020_B001">कन्या अवृतपतिः । अग्रे शिववीर्यस्खलनादि वक्तुं चैतद्वर्णनम् । उग्रं सुव्रतं पर्णभोजनस्यापि त्यागसङ्कल्परूपम् । तपः शिवध्यानरूपम् ॥ 1.35.20 ॥</div><br/>
            </div>
            <div class="verse" type="shloka" id="RAM_k01_S035_V021">
                <div class="versetext" uvacha="Valmiki">एते ते शैलराजस्य सुते लोकनमस्कृते ।<br/> गङ्गा च सरितां श्रेष्ठा उमादेवी च राघव ॥ 1.35.21॥</div>
                <div class="vyakhya" id="RAM_k01_S035_V021_B001">कन्या अवृतपतिः । अग्रे शिववीर्यस्खलनादि वक्तुं चैतद्वर्णनम् । उग्रं सुव्रतं पर्णभोजनस्यापि त्यागसङ्कल्परूपम् । तपः शिवध्यानरूपम् ॥ 1.35.21 ॥</div><br/>
            </div>
            <div class="verse" type="shloka" id="RAM_k01_S035_V022">
                <div class="versetext" uvacha="Valmiki">एतत्ते सर्वमाख्यातं यथा त्रिपथगामिनी ।<br/> खं गता प्रथमं तात गतिं गतिमतां वर ।<br/>सुरलोकं समारूढा विपापा जलवाहिनी ॥ 1.35.22॥</div>
                <div class="vyakhya" id="RAM_k01_S035_V022_B001">यथा त्रिपथगामिनी गङ्गा । तथा प्रतिपादयामीति शेषः । तदेव विवृणोति खमित्यादि । प्रथमं खं गताकाशमार्गं गता । पश्चात्सुरलोकं समारूढाभवत् । जलवाहिनी तत्स्वभावा जाता । विपापा सकलपापहन्त्री ॥ 1.35.22 ॥</div><br/>
            </div>
            <div class="authorline"> इत्यार्षे श्रीमद्रामायणे वल्मीकीय आदिकाव्ये बालकाण्डे पञ्चत्रिंशः सर्गः ॥ 35 ॥</div><br/>
        </strong>
    </div>
</body>
</html>