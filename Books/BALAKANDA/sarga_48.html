<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> sarga_48 </title>
    <link rel="Textsheet" href="/sarga_48.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k01_S048" type="sarga" data-name=" sarga" data-title="बालकाण्डे अष्टचत्वारिंशः सर्गः"></div><br/>
            <h1>बालकाण्डे अष्टचत्वारिंशः सर्गः </h1>
            <div class="verse" type="shloka" id="RAM_k01_S048_V001">
                <div class="versetext" uvacha="Valmiki">पृष्ट्वा तु कुशलं तत्र परस्परसमागमे ।<br/> कथान्ते सुमतिर्वाक्यं व्याजहार महामुनिम् ॥ 1.48.1॥</div>
                <div class="vyakhya" id="RAM_k01_S048_V001_B001">पृष्ट्वेति । सुमतिर्नाम विशालाराजा । महामुनिम् विश्वामित्रम् । कथान्ते मिश्वामित्रेण कथ्यमानकथान्ते ॥ 1.48.1 ॥</div><br/>
            </div>
            <div class="verse" type="shloka" id="RAM_k01_S048_V002">
                <div class="versetext" uvacha="Valmiki">इमौ कुमारौ भद्रं ते देवतुल्यपराक्रमौ ।<br/> गजसिंहगती वीरौ शार्दूलवृषभोपमौ ॥ 1.48.2॥</div>
                <div class="vyakhya" id="RAM_k01_S048_V002_B001">गजसिंहगती गजवद्धीरमन्दगती सिंहवदप्रतिहतगती । यद्वा प्रभुत्वाद्गजगती रामोऽन्यगतिर्लक्ष्मणः । तथा शार्दूलाकृती रामो वृषभाकृतिर्लक्ष्मणः ॥ 1.48.2 ॥</div><br/>
            </div>
            <div class="verse" type="shloka" id="RAM_k01_S048_V003">
                <div class="versetext" uvacha="Valmiki">पद्मपत्रविशालाक्षौ खङ्गतूर्णधनुर्धरौ ।<br/> अश्विनाविव रूपेण समुपस्थितयौवनौ ॥ 1.48.3॥</div>
                <div class="vyakhya" id="RAM_k01_S048_V003_B001">पद्मपत्रविशालाक्षावित्यनेन भाग्यसम्पत्सूचिता । वीरधर्मसूचकं खङ्गेत्यादि ॥ 1.48.3 ॥</div><br/>
            </div>
            <div class="verse" type="shloka" id="RAM_k01_S048_V004">
                <div class="versetext" uvacha="Valmiki">यदृच्छयेव गां प्राप्तौ देवलोकादिवामरौ ।<br/> कथं पद्भ्यामिह प्राप्तौ किमर्थं कस्य वा मुने ॥ 1.48.4॥</div>
                <div class="vyakhya" id="RAM_k01_S048_V004_B001">यदृच्छया दैववशसम्पन्ननिमित्तविशेषेण यया कयाचित्स्वेच्छयेत्यर्थो वा । देवलोकाद्गां भुवं प्राप्ताववतीर्णौ । अमराविव स्थितौ । किमर्थं किं वा प्रयोजनमुद्दिश्य । कथमतिसुकुमारचरणत्वात्केन प्रकारेण पद्भ्यामिह प्राप्तौ । कस्य वा । सुताविति शेषः ॥ 1.48.4 ॥</div><br/>
            </div>
            <div class="verse" type="shloka" id="RAM_k01_S048_V005">
                <div class="versetext" uvacha="Valmiki">भूषयन्ताविमं देशं चन्द्रसूर्याविवाम्बरम् ।<br/> परस्परेण सदृशौ प्रमाणेङ्गितचेष्टितैः ॥ 1.48.5॥</div>
                <div class="vyakhya" id="RAM_k01_S048_V005_B001">भूषयन्तौ । स्वतेजसेति शेषः । प्रमाणं शरीरौन्नत्यादि, इङ्गितमान्तराशयबोधकम्, चेष्टितं वचनगमनादि, तैस्तादृशपुरुषान्तराभावात्परस्परसदृशौ ॥ 1.48.5 ॥</div><br/>
            </div>
            <div class="verse" type="shloka" id="RAM_k01_S048_V006">
                <div class="versetext" uvacha="Valmiki">किमर्थं च नरश्रेष्ठौ संप्राप्तौ दुर्गमे पथि ।<br/> वरायुधधरौ वीरौ श्रोतुमिच्छामि तत्त्वतः ॥ 1.48.6॥</div>
                <div class="vyakhya" id="RAM_k01_S048_V006_B001">आदरातिशयात्पुनः पृच्छति किमर्थं चेत्यादि । दुर्गमे कान्तारसम्बन्धात् ॥ 1.48.6 ॥</div><br/>
            </div>
            <div class="verse" type="shloka" id="RAM_k01_S048_V007">
                <div class="versetext" uvacha="Valmiki">तस्य तद्वचनं श्रुत्वा यथावृत्तं न्यवेदयत् ।<br/> विश्वामित्रवचः श्रुत्वा राजा परमविस्मितः ॥ 1.48.7॥</div>
                <div class="vyakhya" id="RAM_k01_S048_V007_B001">यथावृत्तं न्यवेदयत् । दशरथकुमारावस्मद्यज्ञविघ्ननिवारणाय मदाकारणान्मदुपालनात्सिद्धाश्रमं प्राप्य तत्र विघ्नकर्तृराक्षसादीन्हत्वा पथि ताटकां च हत्वा जनकदिदृक्षयैतद्देशमागताविति न्यवेदयत् ॥ 1.48.7 ॥</div><br/>
            </div>
            <div class="verse" type="shloka" id="RAM_k01_S048_V008">
                <div class="versetext" uvacha="Valmiki">अतिथी परमं प्राप्तौ पुत्रौ दशरथस्य तौ ।<br/> पूजयामास विधिवत्सत्कारार्हो महाबलौ ॥ 1.48.8॥</div>
                <div class="vyakhya" id="RAM_k01_S048_V008_B001">परमत्यन्तमादरणीयौ प्राप्तावतिथी तौ पूजयामासेत्यन्वयः ॥ 1.48.8 ॥</div><br/>
            </div>
            <div class="verse" type="shloka" id="RAM_k01_S048_V009">
                <div class="versetext" uvacha="Valmiki">ततः परमसत्कारं सुमतेः प्राप्य राघवौ ।<br/> उष्य तत्र निशामेकां जग्मतुमिथिलां ततः ॥॥ 1.48.9॥</div>
                <div class="vyakhya" id="RAM_k01_S048_V009_B001">सुमतेरिति पञ्चमी । उष्योषित्वा आर्षमेतत् ॥ 1.48.9 ॥</div><br/>
            </div>
            <div class="verse" type="shloka" id="RAM_k01_S048_V010">
                <div class="versetext" uvacha="Valmiki">तां दृष्ट्वा मुनयः सर्वे जनकस्य पुरीं शुभाम् ।<br/> साधु साध्विति शंसन्तो मिथिलां समपूजयन् ॥ 1.48.10॥</div>
                <div class="vyakhya" id="RAM_k01_S048_V010_B001">पूजाप्रकारः साधुसाध्विति शंसनम् ॥ 1.48.10 ॥</div><br/>
            </div>
            <div class="verse" type="shloka" id="RAM_k01_S048_V011">
                <div class="versetext" uvacha="Valmiki">मिथिलोपवने तत्र आश्रमं दृश्य राघवः ।<br/> पुराणं निर्जनं रम्यं पप्रच्छ मुनिपुंगवम् ॥ 1.48.11॥</div>
                <div class="vyakhya" id="RAM_k01_S048_V011_B001">मिथिलोपवने मिथिलासमीपवने । दृश्य दृष्ट्वा । पुराणमित्यादित्रयमाश्रमविशेषणम् ॥ 1.48.11 ॥</div><br/>
            </div>
            <div class="verse" type="shloka" id="RAM_k01_S048_V012">
                <div class="versetext" uvacha="Valmiki">इदमाश्रमसंकाशं किं न्विदं मुनिवर्जितम् ।<br/> श्रोतुमिच्छामि भगवन्कस्यायं पूर्व आश्रमः॥ 1.48.12॥</div>
                <div class="vyakhya" id="RAM_k01_S048_V012_B001">मुनिराहित्यादाश्रमवदस्याशक्यत्वम्, अत एवाश्रमसङ्काशमाश्रमवदवभासमानम् । अत इदं किं नु तस्यैव विवरणम् । कस्यायं पूर्वः पूर्वस्वभूतः ॥ 1.48.12 ॥</div><br/>
            </div>
            <div class="verse" type="shloka" id="RAM_k01_S048_V013">
                <div class="versetext" uvacha="Valmiki">तच्छ्रुत्वा राघवेणोक्तं वाक्यं वाक्यविशारदः ।<br/> प्रत्युवाच महातेजा विश्वामित्रो महामुनिः ॥ 1.48.13॥</div>
                <div class="vyakhya" id="RAM_k01_S048_V013_B001">मुनिराहित्यादाश्रमवदस्याशक्यत्वम्, अत एवाश्रमसङ्काशमाश्रमवदवभासमानम् । अत इदं किं नु तस्यैव विवरणम् । कस्यायं पूर्वः पूर्वस्वभूतः ॥ 1.48.13 ॥</div><br/>
            </div>
            <div class="verse" type="shloka" id="RAM_k01_S048_V014">
                <div class="versetext" uvacha="Valmiki">हन्त ते कथयिष्यामि शृणु तत्त्वेन राघव ।<br/> यस्यैतदाश्रमपदं शप्तं कोपान्महात्मनः ॥ 1.48.14॥</div>
                <div class="vyakhya" id="RAM_k01_S048_V014_B001">अहल्यानुग्रहे तु कालस्मृतिजसन्तोषे हन्तेति । यस्यैतदाश्रमपदं भवति । महात्मनः कोपाद्यथा शप्तं प्राप्तशापं तत्ते कथयिष्यामीत्यन्वयः ॥ 1.48.14 ॥</div><br/>
            </div>
            <div class="verse" type="shloka" id="RAM_k01_S048_V015">
                <div class="versetext" uvacha="Valmiki">गौतमस्य नरश्रेष्ठ पूर्वमासीन्महात्मनः ।<br/> आश्रमो दिव्यसंकाशः सुरैरपि सुपूजितः ॥ 1.48.15॥</div>
                <div class="vyakhya" id="RAM_k01_S048_V015_B001">दिव्यसङ्काशो द्युभवाश्रमतुल्यः ॥ 1.48.15 ॥</div><br/>
            </div>
            <div class="verse" type="shloka" id="RAM_k01_S048_V016">
                <div class="versetext" uvacha="Valmiki">स चात्र तप आतिष्ठदहल्यासहितः पुरा ।<br/> वर्षपूगान्यनेकानि राजपुत्र महायशः ॥ 1.48.16॥</div>
                <div class="vyakhya" id="RAM_k01_S048_V016_B001">अनेकानि वर्षपूगान्यनेकवर्षसमूहान् ॥ 1.48.16 ॥</div><br/>
            </div>
            <div class="verse" type="shloka" id="RAM_k01_S048_V017">
                <div class="versetext" uvacha="Valmiki">तस्यान्तरं विदित्वा च सहस्राक्षः शचीपतिः ।<br/> मुनिवेषधरो भूत्वा अहल्यामिदमब्रवीत् ॥ 1.48.17॥</div>
                <div class="vyakhya" id="RAM_k01_S048_V017_B001">तस्याश्रमस्य । अन्तरम् मुनिसन्निधानरहितं कालम् । शचीपतिरित्यनेन शचीतोऽपि सौन्दर्यमहल्याया ध्वनितम् । मुनिवेषधरो गौतमवेषधरः । मम रूपं समास्थायेति वक्ष्यमाणत्वात् ॥ 1.48.17 ॥</div><br/>
            </div>
            <div class="verse" type="shloka" id="RAM_k01_S048_V018">
                <div class="versetext" uvacha="Valmiki">ऋतुकालं प्रतीक्षन्ते नार्थिनः सुसमाहिते ।<br/> संगमं त्वहमिच्छामि त्वया सह सुमध्यमे ॥ 1.48.18॥</div>
                <div class="vyakhya" id="RAM_k01_S048_V018_B001">ऋतुकालम् शास्त्रोक्तरतिकालम् । अर्थिनो रत्यर्थिनः । सुसमाहिते सङ्गमोचितरूपप्रसाधनवति, अतिसुन्दरीति वा । तेन स्वाभिलष्यदिव्यस्त्रीत्वं सूचितम् ॥ 1.48.18 ॥</div><br/>
            </div>
            <div class="verse" type="shloka" id="RAM_k01_S048_V019">
                <div class="versetext" uvacha="Valmiki">मुनिवेषं सहस्राक्षं विज्ञाय रघुनन्दन ।<br/> मतिं चकार दुर्मेधा देवराजकुतूहलात् ॥ 1.48.19॥</div>
                <div class="vyakhya" id="RAM_k01_S048_V019_B001">सहस्राक्षं विज्ञाय । <span class="quote">"ऋतुकालं प्रतीक्षन्ते नार्थिनः"</span> इति वचनात्तपसा चाश्रमवर्तिसर्वप्राणिजातस्य शङ्काभावाय गौतमवेषोऽयमिन्द्र इति ज्ञात्वेत्यर्थः । देवराजकुतूहलात्स मामभिलषतीति कौतुकात् । दिव्यरतिकौतुकाच्चेत्यर्थः । दुर्मेधा अहल्या तेन सह रत्यर्थं मतिं चकारेत्यन्वयः ॥ 1.48.19 ॥</div><br/>
            </div>
            <div class="verse" type="shloka" id="RAM_k01_S048_V020">
                <div class="versetext" uvacha="Valmiki">अथाब्रवीत्सुरश्रेष्ठं कृतार्थेनान्तरात्मना ।<br/> कृतार्थास्मि सुरश्रेष्ठ गच्छ शीघ्रमितः प्रभो ॥ 1.48.20॥</div>
                <div class="vyakhya" id="RAM_k01_S048_V020_B001">कृतार्था तादृशदिव्यपुरुषलाभात्प्राप्ततपःफला ॥ 1.48.20 ॥</div><br/>
            </div>
            <div class="verse" type="shloka" id="RAM_k01_S048_V021">
                <div class="versetext" uvacha="Valmiki">आत्मानं मां च देवेश सर्वथा रक्ष गौतमात् ।<br/> इन्द्रस्तु प्रहसन्वाक्यमहल्यामिदमब्रवीत् ॥ 1.48.21॥</div>
                <div class="vyakhya" id="RAM_k01_S048_V021_B001">शीघ्रगमने हेतुर्ममाहल्याया आत्मन इन्द्रस्य च शापतो रक्षणम् । तदाह आत्मानमित्यादि । प्रहसन्निति । विशिष्टस्त्रीचरितेन प्रहासो रक्षणस्य दुर्लभत्वाद्वा । गौतमतपोभङ्गस्य स्वेष्टस्य करणेनाग्रिमशापादिभयमल्पमिति वा ॥ 1.48.21 ॥</div><br/>
            </div>
            <div class="verse" type="shloka" id="RAM_k01_S048_V022">
                <div class="versetext" uvacha="Valmiki">सुश्रोणि परितुष्टोऽस्मि गमिष्यामि यथागतम् ।<br/> एवं संगम्य तु तदा निश्चक्रामोटजात्ततः ॥ 1.48.22॥</div>
                <div class="vyakhya" id="RAM_k01_S048_V022_B001">सङ्गम्य । अहल्यया सहेति शेषः ॥ 1.48.22 ॥</div><br/>
            </div>
            <div class="verse" type="shloka" id="RAM_k01_S048_V023">
                <div class="versetext" uvacha="Valmiki">स संभ्रमाच्त्वरन्राम शङ्कितो गौतमं प्रति ।<br/> गौतमं स ददर्शाथ प्रविशन्तं महामुनिम् ॥ 1.48.23॥</div>
                <div class="vyakhya" id="RAM_k01_S048_V023_B001">स इन्द्रः सम्भ्रमाद्गौतमभयात्त्वरन्निश्चक्रामेत्यन्वयः । निर्गमसमये गौतमं प्रति तदागमनं प्रति शङ्कितश्च । आसीदिति शेषः । अथ निष्क्रमणसमयानन्तरमेव ॥ 1.48.23 ॥</div><br/>
            </div>
            <div class="verse" type="shloka" id="RAM_k01_S048_V024">
                <div class="versetext" uvacha="Valmiki">देवदानवदुर्धर्षं तपोबलसमन्वितम् ।<br/> तीर्थोदकपरिक्लिन्नं दीप्यमानमिवानलम् ॥ 1.48.24॥</div>
                <div class="vyakhya" id="RAM_k01_S048_V024_B001">स इन्द्रः सम्भ्रमाद्गौतमभयात्त्वरन्निश्चक्रामेत्यन्वयः । निर्गमसमये गौतमं प्रति तदागमनं प्रति शङ्कितश्च । आसीदिति शेषः । अथ निष्क्रमणसमयानन्तरमेव ॥ 1.48.24 ॥</div><br/>
            </div>
            <div class="verse" type="shloka" id="RAM_k01_S048_V025">
                <div class="versetext" uvacha="Valmiki">गृहीतसमिधं तत्र सकुशं मुनिपुंगवम् ।<br/> दृष्ट्वा सुरपतिस्ततो विषण्णवदनोऽभवत् ॥ 1.48.25॥</div>
                <div class="vyakhya" id="RAM_k01_S048_V025_B001">स इन्द्रः सम्भ्रमाद्गौतमभयात्त्वरन्निश्चक्रामेत्यन्वयः । निर्गमसमये गौतमं प्रति तदागमनं प्रति शङ्कितश्च । आसीदिति शेषः । अथ निष्क्रमणसमयानन्तरमेव ॥ 1.48.25 ॥</div><br/>
            </div>
            <div class="verse" type="shloka" id="RAM_k01_S048_V026">
                <div class="versetext" uvacha="Valmiki">अथ दृष्ट्वा सहस्राक्षं मुनिवेषधरं मुनिः ।<br/> दुर्वृत्तं वृत्तसंपन्नो रोषाद्वचनमब्रवीत् ॥ 1.48.26॥</div>
                <div class="vyakhya" id="RAM_k01_S048_V026_B001">स इन्द्रः सम्भ्रमाद्गौतमभयात्त्वरन्निश्चक्रामेत्यन्वयः । निर्गमसमये गौतमं प्रति तदागमनं प्रति शङ्कितश्च । आसीदिति शेषः । अथ निष्क्रमणसमयानन्तरमेव ॥ 1.48.26 ॥</div><br/>
            </div>
            <div class="verse" type="shloka" id="RAM_k01_S048_V027">
                <div class="versetext" uvacha="Valmiki">मम रूपं समास्थाय कृतवानसि दुर्मते ।<br/> अकर्तव्यमिदं यस्माद्विफलस्त्वं भविष्यसि ॥ 1.48.27॥</div>
                <div class="vyakhya" id="RAM_k01_S048_V027_B001">मम गौतमस्य । कृतवानसि । मद्भार्याभोगरूपमकार्यम् । तस्माद्विफलो विगतवृषणः ॥ 1.48.27 ॥</div><br/>
            </div>
            <div class="verse" type="shloka" id="RAM_k01_S048_V028">
                <div class="versetext" uvacha="Valmiki">गौतमेनैवमुक्तस्य सुरोषेण महात्मना ।<br/> पेततुर्वृषणौ भूमौ सहस्राक्षस्य तत्क्षणात् ॥ 1.48.28॥</div>
                <div class="vyakhya" id="RAM_k01_S048_V028_B001">मम गौतमस्य । कृतवानसि । मद्भार्याभोगरूपमकार्यम् । तस्माद्विफलो विगतवृषणः ॥ 1.48.28 ॥</div><br/>
            </div>
            <div class="verse" type="shloka" id="RAM_k01_S048_V029">
                <div class="versetext" uvacha="Valmiki">तथा शप्त्वा च वै शक्रं भार्यामपि च शप्तवान् ।<br/> इह वर्षसहस्राणि बहूनि निवसिष्यसि ॥ 1.48.29॥</div>
                <div class="vyakhya" id="RAM_k01_S048_V029_B001">मम गौतमस्य । कृतवानसि । मद्भार्याभोगरूपमकार्यम् । तस्माद्विफलो विगतवृषणः ॥ 1.48.29 ॥</div><br/>
            </div>
            <div class="verse" type="shloka" id="RAM_k01_S048_V030">
                <div class="versetext" uvacha="Valmiki">वातभक्षा निराहारा तप्यन्ती भस्मशायिनी ।<br/> अदृश्या सर्वभूतानामाश्रमेऽस्मिन्वसिष्यसि ॥ 1.48.30॥</div>
                <div class="vyakhya" id="RAM_k01_S048_V030_B001">शापस्वरूपम् वातभक्षेत्यादि । तप्यन्ती स्वकृतकार्यस्मरणेन पीडिता । पुराणादिप्रसिद्धशिलारूपप्रप्तिशापस्तु कल्पान्तरीण इति न विरोधः । अत्र शिलारूपत्वे तात्पर्यकल्पने वातभक्षेत्यनेन विरोधः स्पष्ट एवेति केचित् । वस्तुतस्तु अदृश्येत्यस्य स्वरूपेणादृश्या । शिलाप्रतिमारूपेण सर्वदृश्येत्यर्थः । न च तावता चैतन्यहानिरिति क्षुधादिपीडा स्यादेवेत्यतो वातभक्षा । तदतिरिक्ताहाराभावाच्च निराहारा । तप्यन्ती । स्वकर्मणेति शेषः । तादृश्यपि भस्मशायिनी न तु स्थिता इति न कश्चिद्विरोधः । इन्द्रशापोऽप्युपलक्षणमत्रानन्तभगवतः शापस्य । तदुक्तं पाद्मे <span class="quote">"शापदग्धा पुरा भर्त्रा राम शक्रापराधतः । अहल्याख्या शिला जज्ञे शतलिङ्गः कृतः स्वराट् ॥"</span> इति। शिला तत्प्रतिमाकारा। शतशब्दोऽनन्तवाची। लिङ्गशब्देन भगाकारं चिह्नम्। स्वराडिन्द्रः ॥ 1.48.30 ॥</div><br/>
            </div>
            <div class="verse" type="shloka" id="RAM_k01_S048_V031">
                <div class="versetext" uvacha="Valmiki">यदा त्वेतद्वनं घोरं रामो दशरथात्मजः ।<br/> आगमिष्यति दुर्धर्षस्तदा पूता भविष्यसि ॥ 1.48.31॥</div>
                <div class="vyakhya" id="RAM_k01_S048_V031_B001">शापान्तमाह यदेति । घोरमित्यनेन मुनिराहित्यसूचनम् । रामो यदागमिष्यति तदागमनकाले जायमानचरणविन्यासेनानायासतस्तत्पादस्पर्शात्पूता व्यभिचारकृतपापनाशेन पवित्रा भविष्यसि । पावित्र्येण च तपस्विनां दृश्या भविष्यसि ॥ 1.48.31 ॥</div><br/>
            </div>
            <div class="verse" type="shloka" id="RAM_k01_S048_V032">
                <div class="versetext" uvacha="Valmiki">तस्यातिथ्येन दुर्वृत्ते लोभमोहविवर्जिता ।<br/> मत्सकाशं मुदा युक्ता स्वं वपुर्धारयिष्यसि ॥ 1.48.32॥</div>
                <div class="vyakhya" id="RAM_k01_S048_V032_B001">ततो मत्सकाशं मत्सान्निध्यं प्राप्ता स्वं वपुः पूर्ववत्सर्वदृश्यं भस्मनानावृतं धारयिष्यसि । प्राप्स्यसीत्यर्थः । इतरत्स्पष्टम् । कतककारस्तु <span class="quote">"यदा तु"</span> इत्यादिशापान्तप्रतिपादकं <span class="quote">"स्वं वपुर्धारयिष्यसि"</span> इत्यन्तं श्लोकद्वयं प्रिक्षिप्तमित्याह । <span class="quote">"एवमुक्त्वा"</span> इत्यादिसार्धश्लोकस्तु प्रामाणिक एव । एवं च द्वांत्रिंशच्छ्लोका एवात्रेत्याहुः ॥ 1.48.32 ॥</div><br/>
            </div>
            <div class="verse" type="shloka" id="RAM_k01_S048_V033">
                <div class="versetext" uvacha="Valmiki">एवमुक्त्वा महातेजा गौतमो दुष्टचारिणीम् ।<br/> इममाश्रममुत्सृज्य सिद्धचारणसेविते ।<br/>हिमवच्छिखरे रम्ये तपस्तेपे महातपाः ॥ 1.48.33॥</div>
                <div class="vyakhya" id="RAM_k01_S048_V033_B001">ततो मत्सकाशं मत्सान्निध्यं प्राप्ता स्वं वपुः पूर्ववत्सर्वदृश्यं भस्मनानावृतं धारयिष्यसि । प्राप्स्यसीत्यर्थः । इतरत्स्पष्टम् । कतककारस्तु <span class="quote">"यदा तु"</span> इत्यादिशापान्तप्रतिपादकं <span class="quote">"स्वं वपुर्धारयिष्यसि"</span> इत्यन्तं श्लोकद्वयं प्रिक्षिप्तमित्याह । <span class="quote">"एवमुक्त्वा"</span> इत्यादिसार्धश्लोकस्तु प्रामाणिक एव । एवं च द्वांत्रिंशच्छ्लोका एवात्रेत्याहुः ॥ 1.48.33 ॥</div><br/>
            </div>
            <div class="authorline"> इत्यार्षे श्रीमद्रामायणे वल्मीकीय आदिकाव्ये बालकाण्डे अष्टचत्वारिंशः सर्गः ॥ 48 ॥</div><br/>
        </strong>
    </div>
</body>
</html>