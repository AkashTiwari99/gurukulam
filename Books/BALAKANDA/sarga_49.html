<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> sarga_49 </title>
    <link rel="Textsheet" href="/sarga_49.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k01_S049" type="sarga" data-name=" sarga" data-title="बालकाण्डे एकोनपञ्चाशः सर्गः"></div><br/>
            <h1>बालकाण्डे एकोनपञ्चाशः सर्गः </h1>
            <div class="verse" type="shloka" id="RAM_k01_S049_V001">
                <div class="versetext" uvacha="Valmiki">अफलस्तु ततः शक्रो देवानग्निपुरोगमान् ।<br/> अब्रवीत्रस्तनयनः सिद्धगन्धर्वचारणान् ॥ 1.49.1॥</div>
                <div class="vyakhya" id="RAM_k01_S049_V001_B001">धर्मधुरन्धरस्यापि शक्रस्याधर्मे प्रवृत्तौ बीजं दर्शयितुमाह अफल इति । अवृषण इत्यर्थः । त्रस्तेति । त्रासेन स्वकारणं दैन्यं व्यज्यते ॥ 1.49.1 ॥</div><br/>
            </div>
            <div class="verse" type="shloka" id="RAM_k01_S049_V002">
                <div class="versetext" uvacha="Valmiki">कुर्वता तपसो विघ्नं गौतमस्य महात्मनः ।<br/> क्रोधमुत्पाद्य हि मया सुरकार्यमिदं कृतम् ॥ 1.49.2॥</div>
                <div class="vyakhya" id="RAM_k01_S049_V002_B001">सुरकार्यमिति । अन्यथा ह्युग्रतपसा सकलदेवस्थानापहारस्तेन कृतः स्यादिति भावः ॥ 1.49.2 ॥</div><br/>
            </div>
            <div class="verse" type="shloka" id="RAM_k01_S049_V003">
                <div class="versetext" uvacha="Valmiki">अफलोऽस्मि कृतस्तेन क्रोधात्सा च निराकृता ।<br/> शापमोक्षेण महता तपोऽस्यापहृतं मया ॥ 1.49.3॥</div>
                <div class="vyakhya" id="RAM_k01_S049_V003_B001">साहल्या दुष्टचारित्रेति निराकृतोक्तशापपूर्वं त्यक्ता । एवमपि सुरकार्यनिष्पत्तिः कथं तत्राह शापेति । स्वस्मिन्गौतमकर्तृकशापमोक्षणेनास्य तपो मया हृतम् । महतः शापेन विना न तपोव्यय इति भावः । तपोव्ययसम्पादकक्रोधोत्पादनमेव कार्यं मया कृतमिति तात्पर्यम् ॥ 1.49.3 ॥</div><br/>
            </div>
            <div class="verse" type="shloka" id="RAM_k01_S049_V004">
                <div class="versetext" uvacha="Valmiki">तन्मां सुरवराः सर्वे सर्षिसंघाः सचारणाः ।<br/> सुरकार्यकरं यूयं सफलं कर्तुमर्हथ ॥ 1.49.4॥</div>
                <div class="vyakhya" id="RAM_k01_S049_V004_B001">सफलं माम् सवृषणम् । सर्वे इत्यस्य वारद्वयपाठे हे सर्वे सुरवराः सर्वे यूयमित्यन्वयो ज्ञेयः । परत्र <span class="quote">"यूयम्"</span> इत्येव पाठः प्रायेण ॥ 1.49.4 ॥</div><br/>
            </div>
            <div class="verse" type="shloka" id="RAM_k01_S049_V005">
                <div class="versetext" uvacha="Valmiki">शतक्रतोर्वचः श्रुत्वा देवाः साग्निपुरोगमाः ।<br/> पितृदेवानुपेयाहुः सर्वे सह मरुद्गणैः ॥ 1.49.5॥</div>
                <div class="vyakhya" id="RAM_k01_S049_V005_B001">पितृदेवाः कव्यवाहनादयस्तानुपेत्य हव्यवाहनाग्निमुखेनाहुः । <span class="quote">"अग्नेस्तु वचनं श्रुत्वा"</span> इति वक्ष्यमाणत्वात् ॥ 1.49.5 ॥</div><br/>
            </div>
            <div class="verse" type="shloka" id="RAM_k01_S049_V006">
                <div class="versetext" uvacha="Valmiki">अयं मेषः सवृषणः शक्रो ह्यवृषणः कृतः ।<br/> मेषस्य वृषणौ गृह्य शक्रायाशु प्रयच्छत ॥ 1.49.6॥</div>
                <div class="vyakhya" id="RAM_k01_S049_V006_B001">अयं मेषो यो भवतां हविष्ट्वेन कल्पितः । गृह्य गृहीत्वा ॥ 1.49.6 ॥</div><br/>
            </div>
            <div class="verse" type="shloka" id="RAM_k01_S049_V007">
                <div class="versetext" uvacha="Valmiki">अफलस्तु कृतो मेषः परां तुष्टि प्रदास्यति ।<br/> भवतां हर्षणार्थं च ये च दास्यन्ति मानवाः।<br/>अक्षयं हि फलं तेषां यूयं दास्यथ पुष्कलम् ॥ 1.49.7॥</div>
                <div class="vyakhya" id="RAM_k01_S049_V007_B001">अफलस्त्विति । नन्विदमयुक्तम् । नहि मेषा अवृषणा दृश्यन्त इति चेन्न । भवदुद्देशेन कृतो हविष्ट्वेन कल्पितो योऽफलः षण्ढो मेषः । यद्वा वृषण यद्वा वृषणाभिन्नो यो मेषो मेषावयवो भवद्धविष्ट्वेन कल्पितः स भवतां परां तुष्टिं दास्यतीत्यन्वयात् । ये वाफलं मेषं भवतां हर्षणार्थं तोषाय भवद्भ्यो दास्यन्ति तेषामक्षयं फलं यूयं दास्यथेत्यन्वयः ॥ 1.49.7 ॥</div><br/>
            </div>
            <div class="verse" type="shloka" id="RAM_k01_S049_V008">
                <div class="versetext" uvacha="Valmiki">अग्नेस्तु वचनं श्रुत्वा पितृदेवाः समागताः ।<br/> उत्पाठ्य मेपवृषणौ सहस्राक्षे न्यवेशयन् ॥ 1.49.8॥</div>
                <div class="vyakhya" id="RAM_k01_S049_V008_B001">समागता मिलिताः ॥ 1.49.8 ॥</div><br/>
            </div>
            <div class="verse" type="shloka" id="RAM_k01_S049_V009">
                <div class="versetext" uvacha="Valmiki">तदाप्रभृति काकुत्स्थ पितृदेवाः समागताः ।<br/> अफलान्भुञ्जते मेषान्फलैस्तेषामयोजयन् ॥ 1.49.9॥</div>
                <div class="vyakhya" id="RAM_k01_S049_V009_B001">अफलान्षण्ढांस्तदंशरहितान्वा । यतस्तेषां फलैः फलाभ्यां वृषणाभ्यामिन्द्रमयोजयन् ॥ 1.49.9 ॥</div><br/>
            </div>
            <div class="verse" type="shloka" id="RAM_k01_S049_V010">
                <div class="versetext" uvacha="Valmiki">इन्द्रस्तु मेषवृषणस्तदाप्रभृति राघव ।<br/> गौतमस्य प्रभावेण तपसा च महात्मनः ॥ 1.49.10॥</div>
                <div class="vyakhya" id="RAM_k01_S049_V010_B001">तदाप्रभृति ततो हेतोरिन्द्रो मेषवृषण इत्यन्वयः । तपसा प्रभावेण तपःकृतप्रभावेण च स्वापचारेण च ॥ 1.49.10 ॥</div><br/>
            </div>
            <div class="verse" type="shloka" id="RAM_k01_S049_V011">
                <div class="versetext" uvacha="Valmiki">तदागच्छ महातेज आश्रमं पुण्यकर्मणः ।<br/> तारयैनां महाभागामहल्यां देवरूपिणीम् ॥ 1.49.11॥</div>
                <div class="vyakhya" id="RAM_k01_S049_V011_B001">महातेज इति रामसम्बोधनम् । पुण्यकर्मणो गौतमस्य । ननु ताटकयेव घोररूपयाहल्ययावष्टब्धमाश्रमं कथं गच्छेयमत आह देवरूपिणीमिति । शापस्यैतदवधिकत्वात् । अद्य त्वत्पादस्पर्शनान्मुक्तशापतया देवरूपिणीमित्यर्थः । एनां तारय भर्तृप्रत्यापत्तिफलकमातिथ्यं गृहीत्वा भर्तृप्रापणेनैनामनुगृहाण ॥ 1.49.11 ॥</div><br/>
            </div>
            <div class="verse" type="shloka" id="RAM_k01_S049_V012">
                <div class="versetext" uvacha="Valmiki">विश्वामित्रवचः श्रुत्वा राघवः सहलक्ष्मणः ।<br/> विश्वामित्रं पुरस्कृय आश्रमं प्रविवेश ह ॥ 1.49.12॥</div>
                <div class="vyakhya" id="RAM_k01_S049_V012_B001">महातेज इति रामसम्बोधनम् । पुण्यकर्मणो गौतमस्य । ननु ताटकयेव घोररूपयाहल्ययावष्टब्धमाश्रमं कथं गच्छेयमत आह देवरूपिणीमिति । शापस्यैतदवधिकत्वात् । अद्य त्वत्पादस्पर्शनान्मुक्तशापतया देवरूपिणीमित्यर्थः । एनां तारय भर्तृप्रत्यापत्तिफलकमातिथ्यं गृहीत्वा भर्तृप्रापणेनैनामनुगृहाण ॥ 1.49.12 ॥</div><br/>
            </div>
            <div class="verse" type="shloka" id="RAM_k01_S049_V013">
                <div class="versetext" uvacha="Valmiki">ददर्श च महाभागां तपसा द्योतितप्रभाम् ।<br/> लोकैरपि समागम्य दुर्निरीक्ष्यां सुरासुरैः ॥ 1.49.13॥</div>
                <div class="vyakhya" id="RAM_k01_S049_V013_B001">ददर्शेति । आश्रमप्रवेशकालेऽनायासतः स्वचरणस्पर्शाद्व्यभिचारकृतपापनाशेन शापनिवृत्त्या शापवशात्सुरासुरैः समागम्य मिलित्वापि सर्वलोकैर्दुर्निरीक्ष्यां विश्वामित्रो यथावद्देवरूपिणीमिति तथा ददर्शेत्यर्थः । तदुक्तम् तपसा द्योतितप्रभामिति । एवं दर्शनं तत्समये रामलक्ष्मणविश्वामित्राणामेव । सर्वदृश्यत्वं तु भगवदातिथ्यकार्यमिति बोध्यम् ॥ 1.49.13 ॥</div><br/>
            </div>
            <div class="verse" type="shloka" id="RAM_k01_S049_V014">
                <div class="versetext" uvacha="Valmiki">प्रयत्नान्निर्मितां धात्रा दिव्यां मायामयीमिव ।<br/> धूमेनाभिपरीताङ्गीं दीप्तामग्निशिखामिव ॥ 1.49.14॥</div>
                <div class="vyakhya" id="RAM_k01_S049_V014_B001">प्रयत्नादित्यादिना दिव्यरूपत्वमुक्तम् । रामादेरपि दर्शनं नात्यन्तस्पष्टतया किंत्वेवंरूपेण । भर्तृसन्तोषकरस्य भर्तृसान्निध्यस्य शापान्तकरणस्याभावादित्याह धूमेनेति । धूमेनाभिपरीतानि व्याप्तान्यङ्गानि यस्याः सा ॥ 1.49.14 ॥</div><br/>
            </div>
            <div class="verse" type="shloka" id="RAM_k01_S049_V015">
                <div class="versetext" uvacha="Valmiki">सतुपारावृतां साभ्रां पूर्णचन्द्रप्रभामिव ।<br/> मध्येऽम्भसो दुराधर्षां दीप्तां सूर्यप्रभामिव ॥ 1.49.15॥</div>
                <div class="vyakhya" id="RAM_k01_S049_V015_B001">उपमात्रयं भस्मावृतत्वेन । अम्भसो लक्षणया तद्युक्तमेघस्य मध्यस्थां रविप्रभावमिव ददर्श । दुराधर्षाम् स्प्रष्टुमशक्याम् ॥ 1.49.15 ॥</div><br/>
            </div>
            <div class="verse" type="shloka" id="RAM_k01_S049_V016">
                <div class="versetext" uvacha="Valmiki">सा हि गौतमवाक्येन दुर्निरीक्ष्या बभूव ह।<br/> त्रयाणामपि लोकानां यावद्रामस्य दर्शनम् ।<br/>शापस्यान्तमुपागम्य तेषां दर्शनमागता ॥ 1.49.16॥</div>
                <div class="vyakhya" id="RAM_k01_S049_V016_B001">तथादर्शने हेतुमाह सा हीति । त्रयाणामपि लोकानां दुर्निरीक्ष्यत्वशापवशाद्रामादीनामप्येवं दर्शनविषया जाता । अन्येषां त्वदृश्यैव । रामादीनां तु दुःखदृश्येत्यर्थः । शापस्यान्तं तदन्तस्यावधिकालं प्राप्य । तेषां रामादीनां दर्शनं पूर्वोक्तप्रकारेण दर्शनविषयत्वं प्राप्तेत्यर्थः । तथा च पाद्मे <span class="quote">"गच्छतस्तस्य रामस्य पादस्पर्शान्महाशिला । काचिद्योषाभवत्सोऽपि विस्मितो मुनिरब्रवीत् ॥"</span> शिला तत्प्रतिमाकारा। सोऽपि रामः। विस्मितः स एवासीत्। तथाभूतं तं दृष्ट्वा मुनिरवददित्यर्थः। <span class="quote">"शापदग्धा पुरा भर्त्रा राम शक्रापराधतः। अहल्याख्या शिला जज्ञे शतलिङ्गः कृतः स्वराट् ॥ त्वदङ्घ्रिस्पर्शनात्तस्यै शापान्तं प्राह गौतमः । तस्मादियं ते पादाब्जस्पर्शाच्छुद्धाभवत्प्रभो ॥"</span> इति। यदुद्धारार्थं त्वं मयेहानीतः सैषैवेति शेषः। एवं मदुक्तरीत्या सर्वेषामविरोधे सम्भवति कल्पान्तरपरत्वेनाविरोधवर्णनं कतकाद्युक्तं चिन्त्यम्। यदपि <span class="quote">"तेन धूमेन"</span> इत्यादिसार्धश्लोके तामेव दुर्निरीक्ष्यामिति शेषं पूरयित्वा दुर्निरीक्ष्यत्वे हेतुमाह सा हीति। तेषां दर्शनमित्यत्र तेषां त्रयाणां लोकानामिति व्याख्यातं तदपि क्लिष्टम् ॥ 1.49.16 ॥</div><br/>
            </div>
            <div class="verse" type="shloka" id="RAM_k01_S049_V017">
                <div class="versetext" uvacha="Valmiki">राघवौ तु तदा तस्याः पादौ जगृहतुर्मुदा ।<br/> स्मरन्ती गौतमवचः प्रतिजग्राह सा हि तौ ॥ 1.49.17॥</div>
                <div class="vyakhya" id="RAM_k01_S049_V017_B001">तदा स्वपदस्पर्शमात्रेण शिलारूपतापरित्यागे गौतमवचः स्मरन्ती । मदाश्रमप्राप्तराघवपूजया पुनर्मत्सम्बन्ध इत्येवं तद्वचः स्मरन्तीत्यर्थः । स्वशिलारूपतापरित्यागमात्रेण तु तस्मिन्रामत्वनिश्चयोऽस्याः । तौ रामपादौ प्रतिजग्राह स्पृष्ट्वा प्रणनाम । यत्तु तौ रामलक्ष्मणौ प्रतिजग्राह पूज्यत्वबुद्धिमकरोदिति, तन्न । अग्रे काकुत्स्थ इत्येकवचनप्रयोगात् ॥ 1.49.17 ॥</div><br/>
            </div>
            <div class="verse" type="shloka" id="RAM_k01_S049_V018">
                <div class="versetext" uvacha="Valmiki">पाद्यमर्घ्यं तथातिथ्यं चकार सुसमाहिता ।<br/> प्रतिजग्राह काकुत्स्थो विधिदृष्टेन कर्मणा ॥ 1.49.18॥</div>
                <div class="vyakhya" id="RAM_k01_S049_V018_B001">सुसमाहिताऽप्रमत्ता । काकुत्स्थो रामः । तस्यैव मुख्यतया पूजनात् ॥ 1.49.18 ॥</div><br/>
            </div>
            <div class="verse" type="shloka" id="RAM_k01_S049_V019">
                <div class="versetext" uvacha="Valmiki">पुष्पवृष्टिर्महत्यासीद्देवदुन्दुभिनिःस्वनैः ।<br/> गन्धर्वाप्सरसां चैव महानासीत्समुत्सवः ॥ 1.49.19॥</div>
                <div class="vyakhya" id="RAM_k01_S049_V019_B001">देवदुन्दुभिनिःस्वनैः सह पुष्पवृष्टिरासीत् । रामस्याहल्यायाश्चेत्यर्थः ॥ 1.49.19 ॥</div><br/>
            </div>
            <div class="verse" type="shloka" id="RAM_k01_S049_V020">
                <div class="versetext" uvacha="Valmiki">साधु साध्विति देवास्तामहल्यां समपूजयन् ।<br/> तपोबलविशुद्धाङ्गीं गौतमस्य वशानुगाम् ॥ 1.49.20॥</div>
                <div class="vyakhya" id="RAM_k01_S049_V020_B001">रामपूजया निष्पापत्वादहल्यायाः पूजा । तपोबलविशुद्धाङ्गीं तद्बललब्धरामस्पर्शेन शुद्धाङ्गीमत एव गौतमस्य वशां तद्गतचित्ताम् । अत एव पूर्वं परत्र काले शरीरेणापि तदनुगाम् ॥ 1.49.20 ॥</div><br/>
            </div>
            <div class="verse" type="shloka" id="RAM_k01_S049_V021">
                <div class="versetext" uvacha="Valmiki">गौतमोऽपि महातेजा अहल्यासहितः सुखी।<br/> रामं संपूज्य विधिवत्तपस्तेपे महातपाः ॥ 1.49.21॥</div>
                <div class="vyakhya" id="RAM_k01_S049_V021_B001">अहल्यासहितः सुखीत्यनेन योगबलाद्रामागमनं ज्ञात्वा तद्बलादेव झटिति तदाश्रमप्राप्तिर्गौतमस्येति बोध्यम् ॥ 1.49.21 ॥</div><br/>
            </div>
            <div class="verse" type="shloka" id="RAM_k01_S049_V022">
                <div class="versetext" uvacha="Valmiki">रामोऽपि परमां पूजां गौतमस्य महामुनेः ।<br/> सकाशाद्विधिवत्प्राप्य जगाम मिथिलां ततः ॥ 1.49.22॥</div>
                <div class="vyakhya" id="RAM_k01_S049_V022_B001">अहल्यासहितः सुखीत्यनेन योगबलाद्रामागमनं ज्ञात्वा तद्बलादेव झटिति तदाश्रमप्राप्तिर्गौतमस्येति बोध्यम् ॥ 1.49.22 ॥</div><br/>
            </div>
            <div class="authorline"> इत्यार्षे श्रीमद्रामायणे वल्मीकीय आदिकाव्ये बालकाण्डे एकोनपञ्चाशः सर्गः ॥ 49 ॥</div><br/>
        </strong>
    </div>
</body>
</html>