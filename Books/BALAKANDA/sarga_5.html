<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sarga_5</title>
    <link rel="Textsheet" href="/sarga_5.html">
    <link rel="stylesheet" type="text/css" href="/Books/style.css">
</head>
<body>
<div class="page">
    <strong>
            <div class="section" id="RAM_k01_S005" type="sarga" data-name=" sarga" data-title="बालकाण्डे  पञ्चमः सर्गः"></div><br/>
            <h1>बालकाण्डे पञ्चमः सर्गः</h1>
            <div class="verse" type="shloka" id="RAM_k01_S005_V001">
                <div class="versetext" uvacha="valmiki">सर्वा पूर्वमियं येषामासीत्कृत्ना वसुंधरा ।<br/> प्रजापतिमुपादाय नृपाणां जयशालिनाम् ॥ 1.5.1॥ </div>
                <div class="vyakhya" id="RAM_k01_S005_V001_B001">एवं सर्गचतुष्टयेनोपोद्घातं कृत्वा वस्तु निर्दिशति सर्वेति । कृत्स्नेयं वसुन्धरा प्रजापतिं वैवस्वतं मनुमुपादायोपक्रम्य जयशालिनां जयेन शोभावता नृपाणां सर्वापूर्वमैहिकामुष्मिकसर्वापूर्वसाधनं यथा भवति तथासीत् । सर्वापूर्वशब्दो ह्युपादेयपरो नियतनपुंसकलिङ्ग इति केचित् ॥ 1.5.1 ॥</div><br/>
            </div>
            <div class="verse" type="shloka" id="RAM_k01_S005_V002">
                <div class="versetext" uvacha="valmiki">येषां स सगरो नाम सागरो येन खानितः ।<br/> षष्टिपुत्रसहस्राणि यं यान्तं पर्यवारयन् ॥ 1.5.2॥</div>
                <div class="vyakhya" id="RAM_k01_S005_V002_B001">किं च येषां वंशे स सगरो नामाभूत् । सागर इत्यादिना समुद्रे सागरशब्दप्रवृत्तिस्तदधीनेति सूचितम् । षष्टिगुणितानि पुत्रसहस्राणि षष्टिपुत्रसहस्राणि । क्वचित्तु <span class="quote">"षष्टिः"</span> इति पृथक्पदापाठः अनेन तदुद्धारार्थं तद्वंश्येन जगत्पवित्रीकरणसमर्था गङ्गा यद्वशेऽवतारितेति व्यज्यते । तेन चातिशयितं तद्वंशमाहात्म्यं सूचितम् । तद्वंशस्य गङ्गापरनामकभगवदवतारयोग्यता च तेन सूचिता ॥ 1.5.2 ॥</div><br/>
            </div>
            <div class="verse" type="shloka" id="RAM_k01_S005_V003">
                <div class="versetext" uvacha="valmiki">इक्ष्वाकुणामिदं तेषां राज्ञां वंशे महात्मनाम् ।<br/> महदुत्पन्नमाख्यानं रामायणमिति श्रुतम्॥ 1.5.3॥ </div>
                <div class="vyakhya" id="RAM_k01_S005_V003_B001"> तेषामिक्ष्वाकूणां वंशे वंशविषये रामायणमिति नाम्ना प्रसिद्धं महदाख्यानमुत्पन्नमिति योजना इक्ष्वाक्वपत्येष्विक्ष्वाकुत्वारोपादिक्ष्वाकूणामित्युक्तिः ॥ 1.5.3 ॥</div><br/>
            </div>
            <div class="verse" type="shloka" id="RAM_k01_S005_V004">
                <div class="versetext" uvacha="valmiki">तदिदं वर्तयिष्यावः सर्वे निखिलमादितः ।<br/> धर्मकामार्थसहितं श्रोतव्यमनसूयता ॥ 1.5.4॥</div>
                <div class="vyakhya" id="RAM_k01_S005_V004_B001">तदिति । तदिदं बुद्धिस्थम् आदितः आदिमारभ्य निखिलमुत्तरकाण्डान्तं सर्वम् । सर्वशब्दोऽवयवकार्त्स्न्ये । सर्वावयवकम् वर्णपदच्युतिरहितमिति यावत् । धर्मकामार्थाः सहिता यस्मात्तत् सहिता इत्यत्र केनेत्याकाङ्क्षायां मोक्षेणेति गम्यते । तेन पुरुषार्थचतुष्टयसाधनमिति फलितम् । वर्तयिष्यावो गास्यावः । तदनसूयतासूयामकुर्वता श्रोतव्यम् । अनेनासूयाराहित्यमेवैतच्छ्रवणाधिकारिविशेषणमित्युक्तम् । सर्वपुरुषार्थसाधनत्वाच्च श्रवणेऽत्यादरः सूचितः ॥ 1.5.4 ॥</div><br/>
            </div>
            <div class="verse" type="shloka" id="RAM_k01_S005_V005">
                <div class="versetext" uvacha="valmiki">कोसलो नाम मुदितः स्फीतो जनपदो महान् ।<br/> निविष्टः सरयूतीरे प्रभूतधनधान्यवान् ॥1.5.5॥</div>
                <div class="vyakhya" id="RAM_k01_S005_V005_B001">कोशल इति । मुदितः राजभिर्धर्मतः परिपालनात् स्फीत उत्तरोत्तरं वृद्दिं प्राप्तः सरयूतीरे तदुपलक्षितदेशे निविष्टः स्थितः जनपदः अस्तीति शेषः ॥ 1.5.5 ॥</div><br/>
            </div>
            <div class="verse" type="shloka" id="RAM_k01_S005_V006">
                <div class="versetext" uvacha="valmiki">अयोध्या नाम नगरी तत्रासील्लोकविश्रुता ।<br/> मनुना मानवेन्द्रेण या पुरी निर्मिता स्वयम् ॥ 1.5.6॥</div>
                <div class="vyakhya" id="RAM_k01_S005_V006_B001">अयोध्येति । तत्र कोशलजनपदेऽयोध्या नाम लोकविश्रुता नगर्यस्ति, या मानवेन्द्रेण मनुना स्वयं निर्मितासीत् पुरी सप्तपुर्यन्तर्गता ॥ 1.5.6 ॥</div><br/>
            </div>
            <div class="verse" type="shloka" id="RAM_k01_S005_V007">
                <div class="versetext" uvacha="valmiki">आयता दश च द्वे च योजनानि महापुरी।<br/> श्रीमती त्रीणि विस्तीर्णा सुविभक्तमहापथा ॥ 1.5.7॥</div>
                <div class="vyakhya" id="RAM_k01_S005_V007_B001">आयतेति । सरयूतीरोपश्लेषेण द्वादशयोजनदीर्घा त्रीणि योजनानीति शेषः । विस्तीर्णा तिर्यग्विस्तारवती महापथो बहिर्मार्गः ॥ 1.5.7 ॥</div><br/>
            </div>
            <div class="verse" type="shloka" id="RAM_k01_S005_V008">
                <div class="versetext" uvacha="valmiki">राजमार्गेण महता सुविभक्तेन शोभिता ।<br/> मुक्तपुष्पावकीर्णेन जलसिक्तेन नित्यशः ॥ 1.5.8॥</div>
                <div class="vyakhya" id="RAM_k01_S005_V008_B001">राजेति । राजमार्गः सर्वपण्यशोभितो राजद्वारात्पुरः प्रवृत्तः । मुक्तपुष्पाणि विकसितपुष्पाणि ॥ 1.5.8 ॥</div><br/>
            </div>
            <div class="verse" type="shloka" id="RAM_k01_S005_V009">
                <div class="versetext" uvacha="valmiki">तां तु राजा दशरथो महाराष्ट्रविवर्धनः ।<br/> पुरीमावासयामास दिवि देवपतिर्यथा ॥ 1.5.9॥</div>
                <div class="vyakhya" id="RAM_k01_S005_V009_B001">तां त्विति । दिवि देवपतिरिन्द्रः पुरीममरावतीं यथावासयामास एवं राजा दशरथस्तां पुरीमावासयामास पूर्वाधिकलोकवसतिमतीं चकार । धर्मन्यायबलेन पोषणान्महतो राष्ट्रस्य विशेषेण वर्धनकर्ता ॥ 1.5.9 ॥</div><br/>
            </div>
            <div class="verse" type="shloka" id="RAM_k01_S005_V010">
                <div class="versetext" uvacha="valmiki">कपाटतोरणवतीं सुविभक्तान्तरापणाम् ।<br/> सर्वयन्त्रायुधवतीमुषितां सर्वशिल्पिभिः ॥ 1.5.10॥</div>
                <div class="vyakhya" id="RAM_k01_S005_V010_B001">कपाटेति । तोरणम् बहिर्द्वारालंकारदारुबन्धः । सुविभक्तमन्तरं येषां तादृशा आपणा यस्यां सा । सर्वयन्त्रायुधवतीम् प्राकारोपरीति शेषः । उषिताम् कृतवासाम् ॥ 1.5.10 ॥</div><br/>
            </div>
            <div class="verse" type="shloka" id="RAM_k01_S005_V011">
                <div class="versetext" uvacha="valmiki">सूतमागधसंबाधां श्रीमतीमतुलप्रभाम् ।<br/> उच्चाट्टालध्वजवतीं शतम्नीशतसंकुलाम् ॥ 1.5.11॥</div>
                <div class="vyakhya" id="RAM_k01_S005_V011_B001">सूतेति । सूताः स्तुतिपाठकाः । मागधा वंशावलिकथकाः । अट्टाला उपरिगृहाः । शतघ्न्यो नाम प्राकारसंरक्षणार्थमयोभारनिर्मिताः प्राकारोपरिस्थापिता आयुधविशेषाः ॥ 1.5.11 ॥</div><br/>
            </div>
            <div class="verse" type="shloka" id="RAM_k01_S005_V012">
                <div class="versetext" uvacha="valmiki">वधूनाटकसंधैश्च संयुक्तां सर्वतः पुरीम् ।<br/> उद्यानाम्रवणोपेतां महतीं सालमेखलाम् ॥ 1.5.12॥</div>
                <div class="vyakhya" id="RAM_k01_S005_V012_B001">वध्विति । वधूनां नाटकशालासमुदायैः सर्वतो युक्ताम् उद्यानानि क्रीडार्थं पुष्पवाटिकाः सालः प्राकारः, सालवनं वा ॥ 1.5.12 ॥</div><br/>
            </div>
            <div class="verse" type="shloka" id="RAM_k01_S005_V013">
                <div class="versetext" uvacha="valmiki">दुर्गगम्भीरपरिखां दुर्गामन्यैर्दुरासदाम् ।<br/> वाजिवारणसंपूर्णां गोभिरुष्ट्रेः खरैस्तथा ॥ 1.5.13॥</div>
                <div class="vyakhya" id="RAM_k01_S005_V013_B001">दुर्गेति । जलदुर्गेण गम्भीरागाधा परिखा यस्यां ताम् । अत एव दुर्गाँ मित्रैरपि दुःखगम्याम् अन्यैः शत्रुभिर्दुरासदामश्क्यसमीपगमनामपि वाराणा गजाः ॥ 1.5.13 ॥</div><br/>
            </div>
            <div class="verse" type="shloka" id="RAM_k01_S005_V014">
                <div class="versetext" uvacha="valmiki">सामन्तराजसंघैश्च बलिकर्मभिरावृताम् ।<br/> नानादेशनिवासैश्च वणिग्भिरुपशोभिताम् ॥ 1.5.14॥</div>
                <div class="vyakhya" id="RAM_k01_S005_V014_B001">सामन्तेति । समन्ताद्भवै राजसमूहैः बलिः करस्तद्दानरूपं कर्म येषां तादृशैः ॥ 1.5.14 ॥</div><br/>
            </div>
            <div class="verse" type="shloka" id="RAM_k01_S005_V015">
                <div class="versetext" uvacha="valmiki">प्रासादे रत्नविकृतैः पर्वतैरिव शोभिताम् ।<br/> कूटागारैश्च संपूर्णामिन्द्रस्येवामरावतीम् ॥ 1.5.15॥</div>
                <div class="vyakhya" id="RAM_k01_S005_V015_B001">रत्नविकृतै रत्ननीर्मितैः पर्वतसदृशैः प्रासादैः शोभिताम् । कूटाख्यैरगारैर्गृहैः स्त्रीणां क्रीडागृहैरिति यावत् । कूटाः शालाः अगारं गृहमित्यन्ये ॥ 1.5.15 ॥</div><br/>
            </div>
            <div class="verse" type="shloka" id="RAM_k01_S005_V016">
                <div class="versetext" uvacha="valmiki">चित्रामष्टापदाकारां वरनारीगणायुताम् ।<br/> सर्वरत्नसमाकीर्णां विमानगृहशोभिताम् ॥ 1.5.16॥</div>
                <div class="vyakhya" id="RAM_k01_S005_V016_B001">चित्रामिति । अष्टापदं सुवर्णं तज्जलेन कृत आकारोऽलङ्कारो यस्या इत्येके द्यूतफलकाकारामित्यन्ये । विमानगृहम् सप्तभूमिगृहम् <span class="quote">"विमानोऽस्त्री देवयाने सप्तभूमौ च सद्मनि" </span>इति निघण्टुः ॥ 1.5.16 ॥</div><br/>
            </div>
            <div class="verse" type="shloka" id="RAM_k01_S005_V017">
                <div class="versetext" uvacha="valmiki">गृहगाढामविच्छिद्रां समभूमौ निवेशिताम् ।<br/> शालितण्डुलसंपूर्णामिक्षुकाण्डरसोदकाम् ॥ 1.5.17॥</div>
                <div class="vyakhya" id="RAM_k01_S005_V017_B001">गृहेति । गृहैः पौरकुटुम्बिगृहैर्गाढां निबिडाम् अत एवाविच्छिद्राम् इक्षुकाण्डरससमानस्वादूदकवतीम् ॥ 1.5.17 ॥</div><br/>
            </div>
            <div class="verse" type="shloka" id="RAM_k01_S005_V018">
                <div class="versetext" uvacha="valmiki">दुन्दुभीभिर्मृदङ्गैश्च वीणाभिः पणवैस्तथा ।<br/> नादितां भृशमत्यर्थं पृथिव्यां तामनुत्तमाम् ॥ 1.5.18॥</div>
                <div class="vyakhya" id="RAM_k01_S005_V018_B001">भृशं नादितां पृथिव्यामत्यर्थमत्यन्तम् । अनुत्तमामिति बहुव्रीहिः ॥ 1.5.18 ॥</div><br/>
            </div>
            <div class="verse" type="shloka" id="RAM_k01_S005_V019">
                <div class="versetext" uvacha="valmiki">विमानमिव सिद्धानां तपसाधिगतं दिवि ।<br/> सुनिवेशितवेश्मान्तां नरोत्तमसमावृताम् ॥ 1.5.19॥</div>
                <div class="vyakhya" id="RAM_k01_S005_V019_B001">तपसा प्राप्तं दिवि सिद्धानां विमानमिव पृथिव्यामनुत्तमामिति सम्बन्धः । सुष्ठु निवेशितो वेश्मनामन्तर्बाह्यप्रदेशो यस्यां ताम् ॥ 1.5.19 ॥</div><br/>
            </div>
            <div class="verse" type="shloka" id="RAM_k01_S005_V020">
                <div class="versetext" uvacha="valmiki">ये च बाणैर्न विध्यन्ति विविक्तमपरापरम् ।<br/> शब्दवेध्यं च विततं लघुहस्ता विशारदाः ॥ 1.5.20॥</div>
                <div class="vyakhya" id="RAM_k01_S005_V020_B001">ये चेति । विविक्तम् स्वसमूहाद्भ्रष्टं सहायरहितम् अपरापरं परे पित्रादयः, अपरे पुत्रादयः, तैर्हीनम्, वंशस्यैकतन्तुमित्येके परकीयस्वकीयभिन्नं केवलप्रेक्षकमित्यन्ये तथा शब्दमात्रानुमितसत्तया वेधयोग्यम्, प्रच्छन्नमिति यावत् । तथा विततं च विरुध्य युद्धं कृत्वा पश्चात्ततं पलायितम् ईदृशाञ्शक्यवेधानपि ये बाणैर्न विध्यन्ति ये च लघुहस्ताः शीघ्रवेधिनः विशारदा अस्त्रशस्त्रप्रयोगसमर्थाः तेषां सहस्रैः पूर्णामित्युत्तरेण सम्बन्धः ॥ 1.5.20 ॥</div><br/>
            </div>
            <div class="verse" type="shloka" id="RAM_k01_S005_V021">
                <div class="versetext" uvacha="valmiki">सिंहव्याघ्रवराहाणां मत्तानां नदतां वने ।<br/> हन्तारो निशितैः शस्त्रैर्बलाद्वाहुबलैरपि ॥ 1.5.21॥ </div>
                <div class="vyakhya" id="RAM_k01_S005_V021_B001">सिंहेति । बाहुबलैरपि मल्लयुद्धैरपि ॥ 1.5.21 ॥</div><br/>
            </div>
            <div class="verse" type="shloka" id="RAM_k01_S005_V022">
                <div class="versetext" uvacha="valmiki">तादृशानां सहस्त्रैस्तामभिपूणां महारथैः ।<br/> पुरीमावासयामास राजा दशरथस्तदा ॥ 1.5.22॥</div>
                <div class="vyakhya" id="RAM_k01_S005_V022_B001">महारथैः ।<span class="quote">"आत्मानं सारथिं चाश्वान्रक्षन्युध्येत यो नरः स महारथसञ्ज्ञः स्यात्"</span> एको दशसहस्रैर्योद्धा च आवासयामास । तेषामावासेन तैः पूर्णा चकारेत्यर्थः ॥ 1.5.22 ॥</div><br/>
            </div>
            <div class="verse" type="shloka" id="RAM_k01_S005_V023">
                <div class="versetext" uvacha="valmiki">तामग्निमद्भिर्गुणवद्भिरावृतां द्विजोत्तमैर्वेदषडङ्गपारगैः ।<br/> सहस्रदैः सत्यरतैर्महात्मभिर्महर्षि कल्पैर्ऋषिभिश्च केवलैः ॥ 1.5.23॥</div>
                <div class="vyakhya" id="RAM_k01_S005_V023_B001">तामिति । अग्निमद्भिराहिताग्निभिर्गुणाः शमदमादयः । वेदानां षडङ्गानां च पारगैः । महर्षिकल्पैर्महर्षिसदृशैः केवलैर्मुख्यैर्ऋषिभिर्मन्त्रद्रष्ट़ृभिश्चावृताम् व्याप्ताम् ॥ 1.5.23 ॥</div><br/>
            </div>
            <div class="authorline"> इत्यार्षे श्रीमद्रामायणे वल्मीकीय आदिकाव्ये बालकाण्डे पञ्चमः सर्गः ॥ 5 ॥</div><br/>
        </strong>
        </div>
</body>
</html>