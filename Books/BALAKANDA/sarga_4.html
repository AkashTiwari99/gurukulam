<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sarga_4</title>
    <link rel="Textsheet" href="/sarga_4.html">
    <link rel="stylesheet" type="text/css" href="/Books/style.css">
</head>
<body>
<div class="page">
    <strong>
            <h1>बालकाण्डे चतुर्थः सर्गः</h1>
            <div class="section" id="RAM_k01_S003" type="sarga" data-name=" sarga" data-title="बालकाण्डे चतुर्थः सर्गः"></div>
            <div class="verse" type="shloka" id="RAM_k01_S004_V001">
                <div class="versetext" uvacha="valmiki">प्राप्तराज्यस्य रामस्य वाल्मीकिर्भगवानृषिः ।<br/> चकार चरितं कृत्स्नं विचित्रपदमर्थवत् ॥ 1.4.1॥ </div>
                <div class="vyakhya" id="RAM_k01_S004_V001_B001">प्राप्तेति । अनेन रावणवधोत्तरमेतत्काव्यकरणमिति सूचितम् । वाल्मीकिस्तद्विषयवासी ऋषिरित्यर्थादवगन्तव्यम् । चरितम् तत्प्रतिपादकं काव्यम् । अर्थवद्ध्वन्यलङ्कारादिप्रशस्तार्थम् । <span class="quote">" आत्मवान् "</span> इति पाठेऽवहितान्तःकरणः । प्राशस्त्ये मतुप् । आत्मशब्दश्चान्तःकरणवाची ॥ 1.4.1 ॥</div><br/>
            </div>
            <div class="verse" type="shloka" id="RAM_k01_S004_V002">
                <div class="versetext" uvacha="valmiki">चतुर्विंशत्सहस्राणि श्लोकानामुक्तवानृषिः ।<br/> तथा सर्गशतान्पञ्च षट्‌काण्डानि तथोत्तरम् ॥ 1.4.2॥ </div>
                <div class="vyakhya" id="RAM_k01_S004_V002_B001">चतुर्विंशदिति । चतुर्विंशतिरित्यर्थकश्छान्दसः शतानिति पुल्लिङ्गोऽप्येवम् । तत्र पञ्चशतरूपसर्गसङ्ख्या षट्काण्डानामेव । श्लोकसङ्ख्या तु सोत्तराणामित्याहुः । कतककृतस्तु उक्तसङ्ख्यापेक्षया षट्त्रिंशत्सर्गसङ्ख्याधिक्यदर्शनात् चतुर्विंशत्सहस्रापेक्षया श्लोकसङ्ख्याया अप्याधिक्यदर्शनाच्च उत्तरकाण्डीयसर्गसङ्ख्यानुक्तेश्च प्रक्षिप्तोऽयं श्लोको न त्वार्ष इत्याहुः ॥ 1.4.2 ॥</div><br/>
            </div>
            <div class="verse" type="shloka" id="RAM_k01_S004_V003">
                <div class="versetext" uvacha="valmiki">कृत्वा तु तन्महाप्राज्ञः सभविष्यसहोत्तरम् ।<br/> चिन्तयामास को न्वेतत्प्रयुञ्जीयादिति प्रभुः ॥ 1.4.3॥ </div>
                <div class="vyakhya" id="RAM_k01_S004_V003_B001">कृत्वा त्विति । सहशब्दः सहितपरः भविष्येण सह सहितं विशिष्टं यदुत्तरं तेन सहितमिदं काव्यं ब्रह्मनियोगात्तत्प्रसादाच्च कृत्वा को नु प्रभुः समर्थ एतत्प्रयुञ्जीयात्सभासु पठञ्छ्रावयेत्सभ्यानिति तु चिन्तयामास । सहोत्तरमित्यत्रोत्तरपदार्थस्य सभविष्यमिति सविशेषणत्वेऽप्यार्षः समासः । भविष्यं च सीताविसर्जनमारभ्येत्येके तस्या भूप्रवेशोत्तरकालिकमिति परे । प्रयुञ्जीयादिति च्छान्दसम् ॥ 1.4.3 ॥</div><br/>
            </div>
            <div class="verse" type="shloka" id="RAM_k01_S004_V004">
                <div class="versetext" uvacha="valmiki">तस्य चिन्तयमानस्य महर्षेर्भावितात्मनः ।<br/> अगृहीतां ततः पादौ मुनिवेषौ कुशीलवौ ॥ 1.4.4॥</div>
                <div class="vyakhya" id="RAM_k01_S004_V004_B001">तस्येति । भावितात्मनो रामचरितबन्धनेन शुद्धचित्तस्य । अगृहीतामिति च्छान्दसम् । आवां गातारावित्युक्त्वा पादग्रहणं कृतवन्तौ । मुनिवेषौ राजकुमारावप्याश्रमस्थितिवशात्तथाभूतौ कुशीलवौ कुशलवौ कुशशब्दस्य कुशीभावः पृषोदरादित्वात् । ददर्श काव्यग्रहणे योग्यतयापश्यदित्यर्थः ॥ 1.4.4 ॥</div><br/>
            </div>
            <div class="verse" type="shloka" id="RAM_k01_S004_V005">
                <div class="versetext" uvacha="valmiki"> कुशीलवौ तु धर्मज्ञौ राजपुत्रौ यशस्विनौ।<br/> भ्रातरौ स्वरसंपन्नौ ददर्शाथमवासिनौ ॥ 1.4.5॥ </div>
                <div class="vyakhya" id="RAM_k01_S004_V005_B001">तस्येति । भावितात्मनो रामचरितबन्धनेन शुद्धचित्तस्य । अगृहीतामिति च्छान्दसम् । आवां गातारावित्युक्त्वा पादग्रहणं कृतवन्तौ । मुनिवेषौ राजकुमारावप्याश्रमस्थितिवशात्तथाभूतौ कुशीलवौ कुशलवौ कुशशब्दस्य कुशीभावः पृषोदरादित्वात् । ददर्श काव्यग्रहणे योग्यतयापश्यदित्यर्थः ॥ 1.4.5 ॥</div><br/>
            </div>
            <div class="verse" type="shloka" id="RAM_k01_S004_V006">
                <div class="versetext" uvacha="valmiki">स तु मेधाविनौ दृष्ट्वा वेदेषु परिनिष्ठितौ ।<br/> वेदोपबृंहणार्थाय तावग्राहयत प्रभुः ॥ 1.4.6॥ </div>
                <div class="vyakhya" id="RAM_k01_S004_V006_B001">स त्विति । धीर्धारणावती मेधा । परिनिष्ठितौ जातवेदाध्ययनौ । उपबृंहणं वेदस्य तत्तदर्थे तात्पर्यग्रहणं तद्रूपायार्थाय प्रयोजनाय अनेन श्रुतितात्पर्यविषयीभूतार्थप्रतिपादकतया प्रामाण्यमस्योपादेयत्वं च सूचितम् ॥ 1.4.6 ॥</div><br/>
            </div>
            <div class="verse" type="shloka" id="RAM_k01_S004_V007">
                <div class="versetext" uvacha="valmiki">काव्यं रामायणं कृत्स्नं सीतायाश्चरितं महत् ।<br/> पौलस्त्यवधमित्येवं चकार चरितव्रतः ॥ 1.4.7॥</div>
                <div class="vyakhya" id="RAM_k01_S004_V007_B001">काव्यमिति । रामस्यायनं चरितं तत्प्रतिपादकं च महत्काव्यं पौलस्त्यवधमित्येवंनामकं चकार । तत्तावदग्राहयतेति पूर्वेण सम्बन्धः, यथा कृष्णचरितवर्णनरूपमाघकाव्यस्य शिशुपालवध इति नाम ॥ 1.4.7 ॥</div><br/>
            </div>
            <div class="verse" type="shloka" id="RAM_k01_S004_V008">
                <div class="versetext" uvacha="valmiki">पाठ्ये गेये च मधुरं प्रमाणैस्त्रिमिरन्त्रितम् ।<br/> जातिमिः सप्तभिर्युक्तं तन्त्रीलयसमन्वितम् ॥ 1.4.8॥ </div>
                <div class="vyakhya" id="RAM_k01_S004_V008_B001">पाठ्य इति । इतः श्लोकचतुष्टयमेकान्वयम् । पाठ्यगेययोर्भावे ण्यद्यतौ तेन पाठे गाने चेत्यर्थः । गानं तन्त्रीनाडीसमुत्थश्रुतिभेदोपेतम् उभयत्रापि मधुरं श्रोतृसुखजनकम् । प्रमाणानि द्रुतमध्यविलम्बितानि । सप्तजातयः षड्जादयः सप्तस्वराः सप्तस्वरविशिष्टगानानुरोधीति यावत् ॥ 1.4.8 ॥</div><br/>
            </div>
            <div class="verse" type="shloka" id="RAM_k01_S004_V009">
                <div class="versetext" uvacha="valmiki">रसैः शृङ्गारकरुणहास्यरौद्रभयानकैः ।<br/> वीरादिभी रसैर्युक्तं काव्यमेतदगायताम् ॥ 1.4.9॥</div>
                <div class="vyakhya" id="RAM_k01_S004_V009_B001">रसैरिति । वीरादीत्यादिना बीभत्साद्भुतशान्तसङ्ग्रहः । शृङ्गारादिरसैश्च युक्तम् । नवरसयोगीति यावत् । ईदृशं काव्यं तावगायताम् ॥ 1.4.9 ॥</div><br/>
            </div>
            <div class="verse" type="shloka" id="RAM_k01_S004_V010">
                <div class="versetext" uvacha="valmiki">तौ तु गान्धर्वतत्त्वज्ञ स्थानमुर्च्छनकोविदौ ।<br/> भ्रातरौ स्वरसंपन्नौ गन्धर्वाविव रूपिणौ ॥ 1.4.10॥ </div>
                <div class="vyakhya" id="RAM_k01_S004_V010_B001">तौ विशेषयति तौ त्विति । गान्धर्वस्य समग्रनाट्यस्य तत्त्वज्ञौ स्थानं च मूर्छना च तयोः समाहारः स्थानमूर्छनं तत्र कोविदौ तत्तत्त्वज्ञौ (तत्त्वज्ञौ इत्येव युक्तम्) । <span class="quote">"यदूर्ध्वं हृदयग्रन्थेः कपोलफलकादधः । प्राणसञ्चारणस्थानं स्थानमित्यभिधीयते ॥ उरः कण्ठः शिरश्चेति तत्पुनस्त्रिविधं भवेत् । मन्द्रं मध्यं च तारं च"</span> इति शाण्डिल्यः । तथा<span class="quote"> "यत्रैव स्युः स्वराः पूर्णा मूर्छना सेत्युदाहृता</span>" इति च । यत्र गीतविशेष इत्यर्थः । रूपिणौ प्रशस्तरूपवन्तौ ॥ 1.4.10 ॥</div><br/>
            </div>
            <div class="verse" type="shloka" id="RAM_k01_S004_V011">
                <div class="versetext" uvacha="valmiki">रुपलक्षणसंपन्नौ मधुरस्वरभाषिणौ ।<br/> विम्बादिवोत्थितौ बिम्बौ रामदेहात्तथा परौ ॥ 1.4.11॥ </div>
                <div class="vyakhya" id="RAM_k01_S004_V011_B001">रूपेति । अत्र रूपमवयवसंस्थानम् । उक्तस्य स्वरसम्पन्नावित्यस्यैव विवरणं मधुरस्वरेति । बिम्बात्सूर्यादेरुत्थितौ बिम्बाविव प्रतिबिम्बाविव तथा रामदेहादुत्थितौ परौ रामदेहावित्यर्थः ॥ 1.4.11 ॥</div><br/>
            </div>
            <div class="verse" type="shloka" id="RAM_k01_S004_V012">
                <div class="versetext" uvacha="valmiki">तौ राजपुत्रौ कार्त्स्र्येन धर्म्यमाख्यानमुत्तमम् ।<br/> वाचोविधेयं तत्सर्वं कृत्वा काव्यमनिन्दितौ ॥ 1.4.12॥</div>
                <div class="vyakhya" id="RAM_k01_S004_V012_B001">ताविति । धर्म्यम् धर्मादनपेतम् । वाचोविधेयम् विनापि पुस्तकं पाठयोग्यम् ॥ 1.4.12 ॥</div><br/>
            </div>
            <div class="verse" type="shloka" id="RAM_k01_S004_V013">
                <div class="versetext" uvacha="valmiki">ऋषीणां च द्विजातीनां साधूनां च समागमे ।<br/> यथोपदेशं तत्त्वज्ञौ जगतुः सुसमाहितौ ॥ 1.4.13॥ </div>
                <div class="vyakhya" id="RAM_k01_S004_V013_B001">ऋषीणां द्विजातीनामिति गोबलीवर्द्रन्यायेन । साधूनां द्विजेतराणमपि यथोपदेशं जगतुः । तत्त्वज्ञौ काव्यस्य गानादेश्च तत्त्वज्ञौ । सुसमाहितौ सुतरां स्थिरचित्तौ ॥ 1.4.13 ॥</div><br/>
            </div>
            <div class="verse" type="shloka" id="RAM_k01_S004_V014">
                <div class="versetext" uvacha="valmiki">महात्मानौ महाभागौ सर्वलक्षणलक्षितौ ।<br/> तौ कदाचित्समेतानामृषीणां भावितात्मनाम् ॥ 1.4.14॥</div>
                <div class="vyakhya" id="RAM_k01_S004_V014_B001"><span class="quote">"लक्ष्यलक्षण "</span> इति पाठे सामुद्रिकवद्भिर्लक्ष्यं (सामुद्रिकविद्भिरिति युक्तम्) परीक्ष्यं लक्षणं सुलक्षणं तेन लक्षितौ युतौ अत एव महात्मानौ महाभागौ च भागो भाग्यमत्र । <span class="quote">"गीयतामिदमाख्यानं भवद्भ्यामृषिसंसदि । राजर्षीणां पुण्यकृतां साधूनां च समागमे ॥ गुरुणैवमनुज्ञातौ प्रकृत्या मधुरस्वरौ "</span> इति क्वचित्पठ्यते, तदनन्वयीति स्पष्टमेव । भावितात्मनाम् शुद्धचित्तानाम् ॥ 1.4.14 ॥</div><br/>
            </div>
            <div class="verse" type="shloka" id="RAM_k01_S004_V015">
                <div class="versetext" uvacha="valmiki">मध्येसभं समीपस्थाविदं काव्यमगायताम् ।<br/> तच्छ्रुत्वा मुनयः सर्वे बाष्पपर्याकुलेक्षणाः॥ 1.4.15॥ <br/> साधु साध्विति तावूचुः परं विस्मयमागताः ।<br/> ते प्रीतमनसः सर्वे मुनयो धर्मवत्सलाः ॥ 1.4.16॥</div>
                <div class="vyakhya" id="RAM_k01_S004_V015_B001">मध्येसभमित्यव्ययीभावः । समीपस्थौ सहितावित्यर्थः । तद्गानम् ॥ 1.4.15,16 ॥</div><br/>
            </div>
            <div class="verse" type="shloka" id="RAM_k01_S004_V017">
                <div class="versetext" uvacha="valmiki">प्रशशंसुः प्रशस्तव्यौ गायमानौ कुशीलवौ ।<br/> अहो गीतस्य माधुर्य श्लोकानां च विशेषतः ॥ 1.4.17॥</div>
                <div class="vyakhya" id="RAM_k01_S004_V017_B001">प्रशस्तव्यावितीडभावनलोपौ छान्दसौ । अहो आश्चर्यम् ॥ 1.4.17 ॥</div><br/>
            </div>
            <div class="verse" type="shloka" id="RAM_k01_S004_V018">
                <div class="versetext" uvacha="valmiki">चिरनिर्वृत्तमप्येतत्प्रत्यक्षमिव दर्शितम् ।<br/> प्रविश्य तावुभौ सुष्ठु तथा भावमगायताम् ॥ 1.4.18॥</div>
                <div class="vyakhya" id="RAM_k01_S004_V018_B001">चिरेति । एतद्रावणवधान्तचरितम् । एवमृषिप्रशंसोत्तरं पुनस्तयोर्गानमाह भावं काव्याभिप्रायं तत्तद्रसरूपं प्रविश्य तन्मयीभूय सुष्ठु यथा श्रोतृ़णां रसाविर्भावो भवति तथागायतामित्यर्थः ॥ 1.4.18 ॥</div><br/>
            </div>
            <div class="verse" type="shloka" id="RAM_k01_S004_V019">
                <div class="versetext" uvacha="valmiki">सहितौ मधुरं रक्तं संपन्नं स्वरसंपदा ।<br/> एवं प्रशस्यमानौ तौ तपः श्लाध्यैर्महर्षिभिः॥ 1.4.19॥</div>
                <div class="vyakhya" id="RAM_k01_S004_V019_B001">सहिताविति । मधुरम् पाठतो गानतश्च । रक्तमुच्चैः स्वरसम्पदा षड्जादिस्वरसम्पदा सम्पन्नं यथा भवति तथागायतामिति पूर्वेण सम्बन्धः । एवम् <span class="quote">"अहो गीतस्य"</span> इत्याद्युक्तरीत्या ॥ 1.4.19 ॥</div><br/>
            </div>
            <div class="verse" type="shloka" id="RAM_k01_S004_V020">
                <div class="versetext" uvacha="valmiki">संरकतरमत्यर्थ मधुरं तावगायताम् ।<br/> प्रीतः कश्चिन्मुनिस्ताभ्यां संस्थितः कलशं ददौ ॥ 1.4.20॥</div>
                <div class="vyakhya" id="RAM_k01_S004_V020_B001">संरक्ततरमत्युच्चतरं तथाप्यत्यर्थम् मधुरम् । ततो रामायणगानश्रवणानन्दपरवशानां मुनीनां चेष्टा आह प्रीत इति । संस्थितः सभायामिति शेषः ॥ 1.4.20 ॥</div><br/>
            </div>
            <div class="verse" type="shloka" id="RAM_k01_S004_V021">
                <div class="versetext" uvacha="valmiki">प्रसन्नौ वल्कलं कश्चिद्ददौ ताभ्यां महायशाः ।<br/> अन्यः कृष्णाजिनमदाद्यशसूत्रं तथापरः ॥ 1.4.21॥</div>
                <div class="vyakhya" id="RAM_k01_S004_V021_B001">संरक्ततरमत्युच्चतरं तथाप्यत्यर्थम् मधुरम् । ततो रामायणगानश्रवणानन्दपरवशानां मुनीनां चेष्टा आह प्रीत इति । संस्थितः सभायामिति शेषः ॥ 1.4.21 ॥</div><br/>
            </div>
            <div class="verse" type="shloka" id="RAM_k01_S004_V022">
                <div class="versetext" uvacha="valmiki">कश्चित्कमण्डलुं प्रादान्मौञ्जीमन्यो महामुनिः ।<br/> वृसीमन्यस्तदा प्रादात्कौपीनमपरो मुनिः ॥ 1.4.22॥</div>
                <div class="vyakhya" id="RAM_k01_S004_V022_B001">बृसी ऋषीणामासनम् ॥ 1.4.22 ॥</div><br/>
            </div>
            <div class="verse" type="shloka" id="RAM_k01_S004_V023">
                <div class="versetext" uvacha="valmiki">ताभ्यां ददौ तदा दृष्टः कुठारमपरो मुनिः ।<br/> काषायमपरो वस्त्रं चीरमन्यो ददौ मुनिः ॥ 1.4.23॥</div>
                <div class="vyakhya" id="RAM_k01_S004_V023_B001">बृसी ऋषीणामासनम् ॥ 1.4.23 ॥</div><br/>
            </div>
            <div class="verse" type="shloka" id="RAM_k01_S004_V024">
                <div class="versetext" uvacha="valmiki">जटाबन्धनमन्यस्तु काष्ठरज्जु मुद्दान्वितः ।<br/> यज्ञभाण्डमृषिः कश्चित्काष्ठभारं तथापरः ॥ 1.4.24॥</div>
                <div class="vyakhya" id="RAM_k01_S004_V024_B001">बृसी ऋषीणामासनम् ॥ 1.4.24 ॥</div><br/>
            </div>
            <div class="verse" type="shloka" id="RAM_k01_S004_V025">
                <div class="versetext" uvacha="valmiki">औदुम्बरीं वृसीमन्यः स्वस्ति केचित्तदावदन् ।<br/> आयुष्यमपरे प्राडुर्मुदा तत्र महर्षयः ॥ 1.4.25॥</div>
                <div class="vyakhya" id="RAM_k01_S004_V025_B001">स्वस्तीत्याद्याशीः ॥ 1.4.25 ॥</div><br/>
            </div>
            <div class="verse" type="shloka" id="RAM_k01_S004_V026">
                <div class="versetext" uvacha="valmiki">ददुश्चैवं बरान्सर्वे मुनयः सत्यवादिनः ।<br/> आश्चर्यमिद‌माख्यानं मुनीनां संप्रकीर्तितम् ॥  1.4.26॥</div>
                <div class="vyakhya" id="RAM_k01_S004_V026_B001">आश्चर्यमित्यादि मनोहरमित्यन्तमेकं वाक्यम् ॥ 1.4.26 ॥</div><br/>
            </div>
            <div class="verse" type="shloka" id="RAM_k01_S004_V027">
                <div class="versetext" uvacha="valmiki">परं कधीनामाधारं समाप्तं च यथाक्रमम् ।<br/> अभिगीतमिदं गीतं सर्वगीतिषु कोविदौ ॥ 1.4.27॥</div>
                <div class="vyakhya" id="RAM_k01_S004_V027_B001">परमिति । कवीनामाधारं वर्णनीयार्थस्य प्रकारभेदलाभद्वारा । हे सर्वगीतिषु कोविदौ कुशीलवौ, इदं गीतं गायनयोग्यं वस्त्वभिगीतं सुष्ठु गीतं यथाक्रमं समाप्तं समापितं च ।<span class="quote"> " अविगीतम् "</span> इति पाठेऽनवद्यम् । यथा तथा गीतमित्यर्थः ॥ 1.4.27 ॥</div><br/>
            </div>
            <div class="verse" type="shloka" id="RAM_k01_S004_V028">
                <div class="versetext" uvacha="valmiki">आयुष्यं पुष्टिजननं सर्वश्रुतिमनोहरम् ।<br/> प्रशस्यमानौ सर्वत्र कदाचित्तत्र गायकौ ॥ 1.4.28॥</div>
                <div class="vyakhya" id="RAM_k01_S004_V028_B001">आयुष्यमायुर्जनकम् । पुष्टिरभ्युदयः । सर्वश्रुतिमनोहरं सर्वश्रुतीनां मनांस्युपनिषदस्तदर्थहरमित्यनेन मोक्षदं गीतमित्येवं सर्वत्र प्रशस्यमानौ । तत्रायोध्यायाम् ॥ 1.4.28 ॥</div><br/>
            </div>
            <div class="verse" type="shloka" id="RAM_k01_S004_V029_030">
                <div class="versetext" uvacha="valmiki">रध्यासु राजमार्गेषु ददर्श भरताग्रजः ।<br/> खवेश्म चानीय ततो भ्रातरौ स कुशीलवौ ॥ 1.4.29॥<br/>पूजयामास पूजाहौं रामः शत्रुनिबर्हणः ।<br/> आसीनः काञ्चने दिव्ये स च सिंहासने प्रभुः॥ 1.4.30॥</div>
                <div class="vyakhya" id="RAM_k01_S004_V029_030_B001">रथ्यासु स्वल्पवीथिषु राजमार्गेषु च गायमानौ तौ कदाचिद्भरताग्रजो रामो ददर्शेत्यन्वयः ॥ 1.4.29,30 ॥</div><br/>
            </div>
            <div class="verse" type="shloka" id="RAM_k01_S004_V031">
                <div class="versetext" uvacha="valmiki">उपोपविष्टैः सचिवैर्भातृभिश्च समन्वितः ।<br/> दृष्ट्वा तु रूपसंपन्नौ विनीतौ भ्रातरावुभौ ॥ 1.4.31॥</div>
                <div class="vyakhya" id="RAM_k01_S004_V031_B001"><span class="quote">"उपोपविष्टसचिवः"</span> इति पाठे उप समीप उपविष्टाः सचिवा यस्येत्यर्थः । <span class="quote">"उपोपविष्टैः सचिवैः" </span>इति पाठे समीपस्थैर्मन्त्रिभिर्भ्रातृभिश्च समन्वित इत्यर्थः ।<span class="quote">"आत्मरूपसम्पन्नौ"</span> इति पाठे आत्मसदृशावित्यर्थः ।<span class="quote"> "दृष्ट्वा तु रूपसम्पन्नौ"</span> इति प्रचुरः पाठः ॥ 1.4.31 ॥</div><br/>
            </div>
            <div class="verse" type="shloka" id="RAM_k01_S004_V032">
                <div class="versetext" uvacha="valmiki"> उवाच लक्ष्मणं रामः शत्रुघ्नं भरतं तथा ।<br/> श्रूयतामेतदाख्यानमनयोर्देववर्चसोः ॥ 1.4.32॥</div>
                <div class="vyakhya" id="RAM_k01_S004_V032_B001">अनयोः सकाशादेतदाख्यानं श्रूयतामिति लक्ष्मणादीनुवाच ॥ 1.4.32 ॥</div><br/>
            </div>
            <div class="verse" type="shloka" id="RAM_k01_S004_V033">
                <div class="versetext" uvacha="valmiki">विचित्रार्थपदं सम्यग्गायकौ समचोदयत् ।<br/> तौ चापि मधुरं रक्तं स्वचितायतनिःस्वनम् ॥ 1.4.33॥</div>
                <div class="vyakhya" id="RAM_k01_S004_V033_B001">विचित्रार्थपदमिति पूर्वान्वयी । ततो गायकौ गातुं प्रैरयत् । स्वचित्तायतनिःस्वनं स्वस्य श्रोतृचित्तस्य चानुरूप आयतस्तारो निःस्वनो नादो यत्र तथा । स्वबलानुरूपं श्रोतृचित्ताह्लादकं च यथा भवति तावदुच्चस्वरमिति फलितम् ॥ 1.4.33 ॥</div><br/>
            </div>
            <div class="verse" type="shloka" id="RAM_k01_S004_V034">
                <div class="versetext" uvacha="valmiki">तन्त्रीलयषदत्यर्थ विश्रुतार्थमगायताम् ।<br/> ह्लादयत्सर्वगात्राणि मनांसि हृद्यानि च ।<br/> श्रोत्राश्रयसुखं गेयं तद्बभौ जनसंसदि ॥  1.4.34॥</div>
                <div class="vyakhya" id="RAM_k01_S004_V034_B001">तन्त्रीलयवत्तन्त्रीशब्दसदृशम् । विश्रुतार्थं विशेषतः श्रुतमात्रेणार्थबोधजनकं यथा भवति तथातिशयेनागायतामित्यन्वयः । सर्वगात्राणि श्रोतृणां सर्वगात्राणि ह्वादयद्रोमाञ्चादिप्रादुर्भावेणानन्दानुभावनसमर्थानि कुर्वत् । मनस आह्लादो नाम निद्रायामिव विस्मृतान्यव्यापारता । हृदयानि । हृदयमित्युपनिषन्निर्वचनाद्धृदयं प्रत्यगात्मा । उपाधिभेदाद्बहुवचनम् । तस्य ह्लादो नाम तत्सुखभोगः । श्रोत्रं कर्णशष्कुली तदाश्रयं श्रोत्रेन्द्रियं तस्य सुखम् ॥ 1.4.34 ॥</div><br/>
            </div>
            <div class="verse" type="shloka" id="RAM_k01_S004_V035">
                <div class="versetext" uvacha="valmiki">इमौ मुनी पार्थिवलक्षणान्वितौ कुशीलवौ चैव महातपस्विनौ ।<br/> ममापि तद्भूतिकरं प्रचक्षते महानुभावं चरितं निबोधत ॥ 1.4.35॥</div>
                <div class="vyakhya" id="RAM_k01_S004_V035_B001">अथाख्यानस्य श्रवणे प्रयोजनमुपदिशन्पुनरपि लक्ष्मणादीनत्यादरेण श्रवणार्थं प्रेरयति इमाविति । तत्तस्मात् महातपस्विनावाश्रमवासात्तपोयुक्तौ स्वरूपतस्त्वाजानुबाहुत्वादिपार्थिवलक्षणान्वितौ मुनिशिष्यत्वाच्च मुनी इमौ प्रबन्धस्य गायकौ । चरितं गेयं काव्यं च महानुभावं शब्दार्थालङ्कारललितसन्दर्भत्वादिवैभवेन सार्वभौमविषयत्वेन च महावैभवम् अतो निबोधतादरेण शृणुत । किञ्च । यतस्तत्काव्यं तच्छ्रवणं च ममापि भूतिकरमिहामुत्राभ्युदयकरं प्रचक्षतेऽनेककल्पजीविनो वृद्धाः पूर्वपूर्वरामायणस्य तैस्तत्फलत्वोक्त्या अस्यापि तत्फलकत्वमिति भाव इति प्राञ्चः । वस्तुतो मम चरितं मत्सम्बन्धि तच्चरितं मच्चरितार्थप्रतिपादकं तल्लोकोत्तरं काव्यं निबोधत । यतस्तच्छ्रोतृ़णां भूतिकरमपि भुक्तिमुक्तिदमपि प्रचक्षते पूर्ववत् । श्रवणमात्रेण सर्वगात्राह्लादाद्यपि शब्दग्राह्यम्, अत एव महानुभावम् महाप्रभावम् । अस्य श्लोकस्य लक्ष्मणादीनामेतच्छ्रवणप्रवर्तकार्थकत्वेनैवमेवास्य व्याख्योचितेति द्रष्टव्यम् ॥ 1.4.35 ॥</div><br/>
            </div>
            <div class="verse" type="shloka" id="RAM_k01_S004_V036">
                <div class="versetext" uvacha="valmiki"> ततस्तु तौ रामवचःप्रचोदितावगायतां मार्गविधानसंपदा ।<br/> स चापि राम: परिषद्गतः शनैर्बुभूषयासक्तमना बभूव॥ 1.4.36॥</div>
                <div class="vyakhya" id="RAM_k01_S004_V036_B001">तत इति । रामवचःप्रेरितौ तौ । मार्गविधानसम्पदा । गानं द्विविधम् मार्गो देशी चेति । तत्र प्राकृतावलम्बि गानं देशी संस्कृतावलम्बि तु गानं मार्गः । तयोर्मध्ये मार्गाख्यगानमार्गावलम्बनसामग्र्या अगायताम् । परिषद्गतः सभागतः स रामोऽपि बुभूषया स्वचरितस्य चिरकालं स्थितीच्छया प्रबन्धस्य गीतश्रवणे आसक्तमना बभूव । शनैःपदेनोत्तमपुरुषत्वात्स्वप्रशंसार्थकेऽत्र काव्ये शनैः प्रवृत्तिरिति ध्वन्यते । स्वयं श्रवणे चोत्तरोत्तरं श्लोकानामुपादेयत्वबुद्ध्या श्रवणे प्रवृत्तौ तस्य स्थिरत्वं भवतीति तदाशयः । स्वप्रवर्तितकविकृतत्वाच्चैवमिच्छा भगवत इति बोध्यम् । इहामुत्रस्वाभ्युदयेच्छयेति व्याख्यानं त्वयुक्तम्, भगवतः स्वाभ्युदयेच्छाया बाधात् । एतेन राज्ञां कविकृतस्वकाव्यश्रवणमावश्यकमिति सूचितम् ॥ 1.4.36 ॥</div><br/>
            </div>
            <div class="authorline"> इत्यार्षे श्रीमद्रामायणे वल्मीकीय आदिकाव्ये बालकाण्डे चतुर्थः सर्गः ॥ 4 ॥</div>
        </strong>
    </div>
</body>
</html>