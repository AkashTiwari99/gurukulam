<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> ki_sarga_54</title>
    <link rel="Textsheet" href="./ki_sarga_54.html">
   
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k04_S054" type="sarga" data-name=" sarga" data-title="किष्किन्धाकाण्डे चतुःपञ्चाशः सर्गः">
            <h1>किष्किन्धाकाण्डे चतुःपञ्चाशः सर्गः </h1>
            <div class="verse" type="shloka" id="RAM_k04_S054_V001">
                <div class="versetext" uvacha="Valmiki">तथा ब्रुवति तारे तु ताराधिपतिवर्चसि ।<br/>अथ मेने हृतं राज्यं हनूमानङ्गदेन तत्॥ 4.54.1॥</div>
                <div class="vyakhya" id="RAM_k04_S054_V001_B001">ताराधिपतिवर्चसि तारे तथा ब्रुवति तुशब्दादङ्गदे प्रतिषेधाकरणात्तदनुमन्यमाने सति । अथानन्तरमङ्गदेन राज्यं सुग्रीवीयं कपिराज्यं हृतमिति मेने । तद्राज्यं स्वयंप्रभाबिलराज्यमित्यर्थ इत्यन्ये ।। 4.54.1 ।।</div><br/>
            </div>
            <div class="verse" type="shloka" id="RAM_k04_S054_V002">
                <div class="versetext" uvacha="Valmiki">बुद‍्ध्या ह्यष्टाङ्गया युक्तं चतुर्बलसमन्वितम् ।<br/>चतुर्दशगुणं मेने हनूमान् वालिनः सुतम्॥ 4.54.2॥</div>
                <div class="vyakhya" id="RAM_k04_S054_V002_B001">नन्वङ्गदे कथं राज्यापहारचिन्ताऽत आह-- बुद्ध्येति । अष्टाङ्गयाऽष्टगुणया । तेऽत्र गुणाः <span class="quote">शुश्रूषा श्रवणं चैव ग्रहणं धारणं तथा । ऊहापोहार्थविज्ञानं तत्त्वज्ञानं च धीगुणाः ।।</span> इति प्रसिद्धाः । चतुर्बलं <span class="quote">सामदानभेदनिग्रहरूपोपायचतुष्टयजम्</span> । चतुर्दशगुणम् <span class="quote">देशकालज्ञता दार्ढ्यं सर्वक्लेशसहिष्णुता । सर्वविज्ञानता दाक्ष्यमूर्जः संवृतमन्त्रता ।। अविसंवादिता शौर्यं भक्तिज्ञत्वं कृतज्ञता । शरणागतवात्सल्यममर्षित्वमचापलम् ।।</span> इत्युक्तचतुर्दशगुणयुक्तम् ।। 4.54.2,3 ।।</div><br/>
            </div>
            <div class="verse" type="shloka" id="RAM_k04_S054_V003">
                <div class="versetext" uvacha="Valmiki">आपूर्यमाणं शश्वच्च तेजोबलपराक्रमैः ।<br/>शशिनं शुक्लपक्षादौ वर्धमानमिव श्रिया॥ 4.54.3॥</div>
                <div class="vyakhya" id="RAM_k04_S054_V003_B001">नन्वङ्गदे कथं राज्यापहारचिन्ताऽत आह-- बुद्ध्येति । अष्टाङ्गयाऽष्टगुणया । तेऽत्र गुणाः <span class="quote">शुश्रूषा श्रवणं चैव ग्रहणं धारणं तथा । ऊहापोहार्थविज्ञानं तत्त्वज्ञानं च धीगुणाः ।।</span> इति प्रसिद्धाः । चतुर्बलं <span class="quote">सामदानभेदनिग्रहरूपोपायचतुष्टयजम्</span> । चतुर्दशगुणम् <span class="quote">देशकालज्ञता दार्ढ्यं सर्वक्लेशसहिष्णुता । सर्वविज्ञानता दाक्ष्यमूर्जः संवृतमन्त्रता ।। अविसंवादिता शौर्यं भक्तिज्ञत्वं कृतज्ञता । शरणागतवात्सल्यममर्षित्वमचापलम् ।।</span> इत्युक्तचतुर्दशगुणयुक्तम् ।। 4.54.2,3 ।।</div><br/>
            </div>
            <div class="verse" type="shloka" id="RAM_k04_S054_V004">
                <div class="versetext" uvacha="Valmiki">बृहस्पतिसमं बुद्ध्या विक्रमे सदृशं पितुः ।<br/>शुश्रूषमाणं तारस्य शुक्रस्येव पुरंदरम्॥ 4.54.4॥</div>
                <div class="vyakhya" id="RAM_k04_S054_V004_B001">तारस्य वचः शुश्रूषमाणं यतोऽपश्यत्ततो राज्यं हृतं मेने । शुक्रस्येव पुरन्दरम् विपरीतोपदेशग्रहे उपमैषा । शुक्रशब्दोऽपि बृहस्पतिपर इति कश्चित् ।। 4.54.4 ।।</div><br/>
            </div>
            <div class="verse" type="shloka" id="RAM_k04_S054_V005">
                <div class="versetext" uvacha="Valmiki">भर्तुरर्थे परिश्रान्तं सर्वशास्त्रविशारदः ।<br/>अभिसंधातुमारेभे हनूमानङ्गदं ततः॥ 4.54.5॥</div>
                <div class="vyakhya" id="RAM_k04_S054_V005_B001">भर्तुः सुग्रीवस्यार्थेऽर्थकरणे परिश्रान्तं विमुखम् । सर्वशास्त्रविशारद इति हनुमद्विशेषणम् । अभिसन्धातुं तारादिभ्यो भेदयितुम् ।। 4.54.5 ।।</div><br/>
            </div>
            <div class="verse" type="shloka" id="RAM_k04_S054_V006">
                <div class="versetext" uvacha="Valmiki">स चतुर्णामुपायानां तृतीयमुपवर्णयन् ।<br/>भेदयामास तान् सर्वान् वानरान् वाक्यसम्पदा॥ 4.54.6॥</div>
                <div class="vyakhya" id="RAM_k04_S054_V006_B001">स इति । अभिसन्धित्सुर्हनुमानित्यर्थः । द्वितीय उपायो भेदस्तमुपवर्णयन् हेतौ शता तदुपायावलम्बनहेतुना तान्सर्वानङ्गदानुवर्तिनः । वाक्यसंपदा भेदजननक्षमन्यायोपेतेन <span class="quote">हीनाश्रयो न कर्तव्यः कर्तव्यो महदाश्रयः</span> इत्यादिवाक्यसमूहेन ।। 4.54.6 ।।</div><br/>
            </div>
            <div class="verse" type="shloka" id="RAM_k04_S054_V007">
                <div class="versetext" uvacha="Valmiki">तेषु सर्वेषु भिन्नेषु ततोऽभीषयदङ्गदम् ।<br/>भीषणैर्विविधैर्वाक्यैः कोपोपायसमन्वितैः॥ 4.54.7॥</div>
                <div class="vyakhya" id="RAM_k04_S054_V007_B001">कोपोपायो दण्डस्तत्समन्वितैः । <span class="quote">कोपापायसमन्वितैः</span> इति पाङ्क्तः पाठः । कोपापनयनसामर्थ्ययुक्तैरभीषयन्न्यायप्रदर्शनपूर्वं भयमुत्पादयामास ।। 4.54.7 ।।</div><br/>
            </div>
            <div class="verse" type="shloka" id="RAM_k04_S054_V008">
                <div class="versetext" uvacha="Valmiki">त्वं समर्थतरः पित्रा युद्धे तारेय वै ध्रुवम् ।<br/>दृढं धारयितुं शक्तः कपिराज्यं यथा पिता॥ 4.54.8॥</div>
                <div class="vyakhya" id="RAM_k04_S054_V008_B001">भीषणमेव स्तुतिपूर्वं करोति-- त्वमिति । त्वं पित्रा सुग्रीवेण युद्धे समर्थतरः । यद्वा त्वं पित्रा सदृश इति शेषः अत एव युद्धे समर्थतर इत्यर्थः । दृढं धारयितुं शक्तः । अस्य यदि सर्वे कपयस्त्वामनुवर्स्त्यन्तीति शेषः । कपिराज्यं किष्किन्धायां वा ऋक्षबिले वा ।। 4.54.8 ।।</div><br/>
            </div>
            <div class="verse" type="shloka" id="RAM_k04_S054_V009">
                <div class="versetext" uvacha="Valmiki">नित्यमस्थिरचित्ता हि कपयो हरिपुंगव ।<br/>नाज्ञाप्यं विषहिष्यन्ति पुत्रदारं विना त्वया॥ 4.54.9॥</div>
                <div class="vyakhya" id="RAM_k04_S054_V009_B001">न च तदस्तीत्याह-- नित्यमिति । स्वभावादिति भावः । अस्थैर्ये कारणान्तरमप्याह पुत्रदारं विनेति । पुत्रदाराणां किष्किन्धावर्तिनां सुग्रीवायत्तत्वात्त्वया सह बिलेऽवस्थाने तद्वियोगस्य स्पष्टत्वात् । निगृह्य स्थापनमप्यशक्यमित्याह-- त्वयाऽऽज्ञाप्यं त्वत्कर्तृकमाज्ञापनं न सहिष्यन्ति । त्वत्तोऽप्यधिकबलत्वादिति भावः ।। 4.54.9 ।।</div><br/>
            </div>
            <div class="verse" type="shloka" id="RAM_k04_S054_V010">
                <div class="versetext" uvacha="Valmiki">त्वां नैते ह्यनुरञ्जेयुः प्रत्यक्षं प्रवदामि ते ।<br/>यथायं जाम्बवान् नीलः सुहोत्रश्च महाकपिः॥ 4.54.10॥</div>
                <div class="vyakhya" id="RAM_k04_S054_V010_B001">पुत्रदारं हित्वा एते त्वां नानुरञ्जेयुस्त्वयि नानुरक्ता भवेयुः । उक्तमर्थं स्पष्टं यथा भवति तथा प्रवदामि प्रदर्शयामि । तदेव दर्शयति-- अयं जाम्बवानिति ।। 4.54.10 ।।</div><br/>
            </div>
            <div class="verse" type="shloka" id="RAM_k04_S054_V011">
                <div class="versetext" uvacha="Valmiki">नह्यहं ते इमे सर्वे सामदानादिभिर्गुणैः ।<br/>दण्डेन न त्वया शक्याः सुग्रीवादपकर्षितुम्॥ 4.54.11॥</div>
                <div class="vyakhya" id="RAM_k04_S054_V011_B001">अहमिति स्वनिर्देशः । ते इमे सर्वे सामदानादिभिर्गुणैरुपायैस्त्वया सुग्रीवादपकर्षितुं शक्या न हि नापि दण्डेन ।। 4.54.11 ।।</div><br/>
            </div>
            <div class="verse" type="shloka" id="RAM_k04_S054_V012">
                <div class="versetext" uvacha="Valmiki">विगृह्यासनमप्याहुर्दुर्बलेन बलीयसा ।<br/>आत्मरक्षाकरस्तस्मान्न विगृह्णीत दुर्बलः॥ 4.54.12॥</div>
                <div class="vyakhya" id="RAM_k04_S054_V012_B001">ननु गच्छत यूयमपि, एकेनैव मया स्थेयमत आह-- विगृह्येति । दुर्बलेन सह विगृह्य बलीयसाऽऽसनं स्थितिः शक्येत्याहुः न तु दुर्बलस्य बलीयसा विगृह्यासनं शक्यम् । तस्मादात्मरक्षाकरः आत्मरक्षाकरणेच्छुः पुरुषो दुर्बलः सन्बलीयसा न विगृह्णीत ।। 4.54.12 ।।</div><br/>
            </div>
            <div class="verse" type="shloka" id="RAM_k04_S054_V013">
                <div class="versetext" uvacha="Valmiki">यां चेमां मन्यसे धात्रीमेतद् बिलमिति श्रुतम् ।<br/>एतल्लक्ष्मणबाणानामीषत् कार्यं विदारणम्॥ 4.54.13॥</div>
                <div class="vyakhya" id="RAM_k04_S054_V013_B001">नन्वेषा गुहा न बलवतः साध्येत्याशङ्क्याह यामिति । यामिमां गुहां धात्रीं रक्षिकां मन्यसे नेयं रक्षिकेति शेषः । कुतस्तत्राह-- यदेतद्बिलमृक्षबिलं निर्भयमिति ताराच्छ्रुतम् एतदेतद्विषयविदारणं लक्ष्मणबाणानामीषत्कार्यमीषत्करम् । खलभाव आर्षः ।। 4.54.13 ।।</div><br/>
            </div>
            <div class="verse" type="shloka" id="RAM_k04_S054_V014">
                <div class="versetext" uvacha="Valmiki">स्वल्पं हि कृतमिन्द्रेण क्षिपता ह्यशनिं पुरा ।<br/>लक्ष्मणो निशितैर्बाणैर्भिन्द्यात् पत्रपुटं यथा॥ 4.54.14॥</div>
                <div class="vyakhya" id="RAM_k04_S054_V014_B001">पुरा पूर्वं मायया भूतलान्तर्निर्मितैतत्पुरवर्तिमयवधार्थमशनिं तत्प्रदेशभुवि क्षिपतेन्द्रेण स्वल्पमेव कृतं मयवधमात्रं कृतम्, न तु पुरं भग्नम् । लक्ष्मणस्तु निशितैर्बाणैरेतत्पुरमपि पत्रपुटमिव भिन्द्यात् ।। 4.54.14 ।।</div><br/>
            </div>
            <div class="verse" type="shloka" id="RAM_k04_S054_V015">
                <div class="versetext" uvacha="Valmiki">लक्ष्मणस्य च नाराचा बहवः सन्ति तद्विधाः ।<br/>वज्राशनिसमस्पर्शा गिरीणामपि दारकाः॥ 4.54.15॥</div>
                <div class="vyakhya" id="RAM_k04_S054_V015_B001">कुतस्तत्राह-- लक्ष्मणस्येति । तद्विधा इत्यस्य विवरणं वज्राशनीत्यादि । वज्रमिन्द्रकरस्थम्, अशनिर्मेघस्थः यद्वा तद्विधा वालिहन्तृबाणसदृशाः ।। 4.54.15 ।।</div><br/>
            </div>
            <div class="verse" type="shloka" id="RAM_k04_S054_V016">
                <div class="versetext" uvacha="Valmiki">अवस्थानं यदैव त्वमासिष्यसि परंतप ।<br/>तदैव हरयः सर्वे त्यक्ष्यन्ति कृतनिश्चयाः॥ 4.54.16॥</div>
                <div class="vyakhya" id="RAM_k04_S054_V016_B001">यदैवात्र बिले त्वमवस्थानमासिष्यसि प्राप्स्यसि तदैव सर्वे हरयः कृतनिश्चयास्त्वां त्यक्ष्यन्ति ।। 4.54.16 ।।</div><br/>
            </div>
            <div class="verse" type="shloka" id="RAM_k04_S054_V017">
                <div class="versetext" uvacha="Valmiki">स्मरन्तः पुत्रदाराणां नित्योद्विग्ना बुभुक्षिताः ।<br/>खेदिता दुःखशय्याभिस्त्वां करिष्यन्ति पृष्ठतः॥ 4.54.17॥</div>
                <div class="vyakhya" id="RAM_k04_S054_V017_B001">नित्योद्विग्ना रामलक्ष्मणसुग्रीवेभ्यः । बुभुक्षिताः पुत्रदारादिजसुखभोगेच्छवस्त्वया दुःखशय्याभिर्दुःखस्थित्यादिभिः खेदिताः सन्तस्त्वां पृष्ठतः करिष्यन्ति । सर्वथा त्यक्ष्यन्त्येवेत्यर्थः ।। 4.54.17 ।।</div><br/>
            </div>
            <div class="verse" type="shloka" id="RAM_k04_S054_V018">
                <div class="versetext" uvacha="Valmiki">स त्वं हीनः सुहृद्भिश्च हितकामैश्च बन्धुभिः ।<br/>तृणादपि भृशोद्विग्नः स्पन्दमानाद् भविष्यसि॥ 4.54.18॥</div>
                <div class="vyakhya" id="RAM_k04_S054_V018_B001">स्पन्दमानात्तृणादपि लघुरिति शेषः । अत एव भृशोद्विग्नो भविष्यसि । यद्वा तादृशतृणात्तद्दृष्ट्वा भृशोद्विग्नः रामाद्यागमनशङ्कयेति भावः ।। 4.54.18 ।।</div><br/>
            </div>
            <div class="verse" type="shloka" id="RAM_k04_S054_V019">
                <div class="versetext" uvacha="Valmiki">न च जातु न हिंस्युस्त्वां घोरा लक्ष्मणसायकाः ।<br/>अपवृत्तं जिघांसन्तो महावेगा दुरासदाः॥ 4.54.19॥</div>
                <div class="vyakhya" id="RAM_k04_S054_V019_B001">अतोऽत्युग्रवेगा निशिता घोरा लक्ष्मणसायका अपावृत्तं व्युत्थितं त्वां जिघांसन्तो भवेयुः । सर्वत्रात्र लक्ष्मणनामग्रहणं तस्य क्रूरस्वभावत्वात्, ईदृशानां रामालक्ष्यत्वाच्च ।। 4.54.19 ।।</div><br/>
            </div>
            <div class="verse" type="shloka" id="RAM_k04_S054_V020">
                <div class="versetext" uvacha="Valmiki">अस्माभिस्तु गतं सार्धं विनीतवदुपस्थितम् ।<br/>आनुपूर्व्यात्तु सुग्रीवो राज्ये त्वां स्थापयिष्यति॥ 4.54.20॥</div>
                <div class="vyakhya" id="RAM_k04_S054_V020_B001">एवं वास्तवं भयं प्रदर्श्य सुग्रीवसमाश्रयणमेव हितमित्याह-- अस्माभिरिति । आनुपूर्व्याज्ज्येष्ठपुत्रत्वप्रयुक्तानुक्रमात् ।। 4.54.20 ।।</div><br/>
            </div> 
            <div class="verse" type="shloka" id="RAM_k04_S054_V021">
                <div class="versetext" uvacha="Valmiki">धर्मराजः पितृव्यस्ते प्रीतिकामो दृढव्रतः ।<br/>शुचिः सत्यप्रतिज्ञश्च स त्वां जातु न नाशयेत्॥ 4.54.21॥</div>
                <div class="vyakhya" id="RAM_k04_S054_V021_B001">राज्येऽवस्थाने हेतुमाह-- धर्मेति । धर्मराजो धर्ममार्गवर्ती राजा तथा प्रीतिकाम एव त्वयि, न तु त्वद्वधकामः ।। 4.54.21 ।।</div><br/>
            </div>
            <div class="verse" type="shloka" id="RAM_k04_S054_V022">
                <div class="versetext" uvacha="Valmiki">प्रियकामश्च ते मातुस्तदर्थं चास्य जीवितम् ।<br/>तस्यापत्यं च नास्त्यन्यत् तस्मादङ्गद गम्यताम्॥ 4.54.22॥</div>
                <div class="vyakhya" id="RAM_k04_S054_V022_B001">इतश्च सर्वथैवमेवेत्याह-- प्रियकाम इति । अस्य जीवितम् तदर्थं त्वन्मातुः प्रीतिसंपादनप्रयोजनम् गम्यताम् अस्माभिः सार्धमिति शेषः ।। 4.54.22 ।।</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये किष्किन्धाकाण्डे चतुःपञ्चाशः सर्गः ॥ 54 ॥</div>
        </strong>
    </div>
</body>
</html>