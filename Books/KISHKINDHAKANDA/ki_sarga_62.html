<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> ki_sarga_62</title>
    <link rel="Textsheet" href="./ki_sarga_62.html">
   
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k04_S062" type="sarga" data-name=" sarga" data-title="किष्किन्धाकाण्डे द्विषष्ठितमः सर्गः ">
            <h1>किष्किन्धाकाण्डे द्विषष्ठितमः सर्गः </h1>
            <div class="verse" type="shloka" id="RAM_k04_S062_V001">
                <div class="versetext" uvacha="Valmiki">एवमुक्त्वा मुनिश्रेष्ठमरुदं भृशदुःखितः ।<br/>अथ ध्यात्वा मुहूर्तं च भगवानिदमब्रवीत्॥ 4.62.1॥</div>
                <div class="vyakhya" id="RAM_k04_S062_V001_B001">एवमिति ।। 4.62.1 ।।</div><br/>
            </div>
            <div class="verse" type="shloka" id="RAM_k04_S062_V002">
                <div class="versetext" uvacha="Valmiki">पक्षौ च ते प्रपक्षौ च पुनरन्यौ भविष्यतः ।<br/>चक्षुषी चैव प्राणाश्च विक्रमश्च बलं च ते॥ 4.62.2॥</div>
                <div class="vyakhya" id="RAM_k04_S062_V002_B001">पक्षप्रपक्षौ सूक्ष्मपक्षमहापक्षौ प्राणाः पुष्टप्राणाः । चक्षुषी उद्भूतशक्तिके ।। 4.62.2 ।।</div><br/>
            </div> 
            <div class="verse" type="shloka" id="RAM_k04_S062_V003">
                <div class="versetext" uvacha="Valmiki">पुराणे सुमहत्कार्यं भविष्यं हि मया श्रुतम् ।<br/>दृष्टं मे तपसा चैव श्रुत्वा च विदितं मम॥ 4.62.3॥</div>
                <div class="vyakhya" id="RAM_k04_S062_V003_B001">पुराणे नारदादिभिरुच्यमाने भविष्यरामचरितरूपे पुराणे श्रुत्वा विदितं तपसा दृष्टं च ।। 4.62.3 ।।</div><br/>
            </div>
            <div class="verse" type="shloka" id="RAM_k04_S062_V004">
                <div class="versetext" uvacha="Valmiki">राजा दशरथो नाम कश्चिदिक्ष्वाकुवर्धनः ।<br/>तस्य पुत्रो महातेजा रामो नाम भविष्यति॥ 4.62.4॥</div>
                <div class="vyakhya" id="RAM_k04_S062_V004_B001">किं तत्राह-- राजेत्यादि ।। 4.62.4 ।।</div><br/>
            </div>
            <div class="verse" type="shloka" id="RAM_k04_S062_V005">
                <div class="versetext" uvacha="Valmiki">अरण्यं च सह भ्रात्रा लक्ष्मणेन गमिष्यति ।<br/>तस्मिन्नर्थे नियुक्तः सन् पित्रा सत्यपराक्रमः॥ 4.62.5॥</div>
                <div class="vyakhya" id="RAM_k04_S062_V005_B001">तस्मिन्नर्थेऽरण्यगमनरूपे ।। 4.62.5,6 ।।</div><br/>
            </div>
            <div class="verse" type="shloka" id="RAM_k04_S062_V006">
                <div class="versetext" uvacha="Valmiki">नैर्ऋतो रावणो नाम तस्य भार्यां हरिष्यति ।<br/>राक्षसेन्द्रो जनस्थाने अवध्यः सुरदानवैः॥ 4.62.6॥</div>
                <div class="vyakhya" id="RAM_k04_S062_V006_B001">तस्मिन्नर्थेऽरण्यगमनरूपे ।। 4.62.5,6 ।।</div><br/>
            </div>
            <div class="verse" type="shloka" id="RAM_k04_S062_V007">
                <div class="versetext" uvacha="Valmiki">सा च कामैः प्रलोभ्यन्ती भक्ष्यैर्भोज्यैश्च मैथिली ।<br/>न भोक्ष्यति महाभागा दुःखमग्ना यशस्विनी॥ 4.62.7॥</div>
                <div class="vyakhya" id="RAM_k04_S062_V007_B001">प्रलोभ्यन्ती प्रलोभ्यमाना ।। 4.62.7 ।।</div><br/>
            </div>
            <div class="verse" type="shloka" id="RAM_k04_S062_V008">
                <div class="versetext" uvacha="Valmiki">परमान्नं च वैदेह्या ज्ञात्वा दास्यति वासवः ।<br/>यदन्नममृतप्रख्यं सुराणामपि दुर्लभम्॥ 4.62.8॥</div>
                <div class="vyakhya" id="RAM_k04_S062_V008_B001">परमान्नं पायसम् ज्ञात्वा निराहारतामिति शेषः । वासवो दास्यति स्वपुरुषद्वारेति शेषः ।। 4.62.8 ।।</div><br/>
            </div>
            <div class="verse" type="shloka" id="RAM_k04_S062_V009">
                <div class="versetext" uvacha="Valmiki">तदन्नं मैथिली प्राप्य विज्ञायेन्द्रादिदं त्विति ।<br/>अग्रमुद‍्धृत्य रामाय भूतले निर्वपिष्यति॥ 4.62.9॥</div>
                <div class="vyakhya" id="RAM_k04_S062_V009_B001">इन्द्रादिन्द्रपुरुषात्, न तु रावणपुरुषादिति विज्ञायाभूतलस्पर्शित्वादिरूपैर्देवचिह्नैः राम आगत्यैनं हत्वा त्वां नयिष्यति । संवत्सरतृप्तिकरमिदमन्नं भुक्त्वा देवकार्यसिद्धये मनुष्यभावं धृतवत्या प्राणा धर्तव्याः । <span class="quote">देवैरपि मनुष्यभावे आहारं विना जीवितुं न शक्यते</span> इत्यादिवचनैश्च निश्चित्येत्यर्थः । निर्वपिष्यति दास्यति । ननु त्रेतायामस्थिप्राणवासस्योक्तत्वाज्जीवितुं शक्यत एवेति चेन्न, तथा सत्यपि क्षीणतायां देहवैरूप्ये रावणस्यानुरागभङ्गेन तत्पुण्याक्षये तस्य वधो न स्यादिति रूपलावण्याद्यहानाय तद्दानेनादोषात् । रावणस्य तु तथैव रूपादिदर्शनेन मद्दत्ताहाराग्रहणेऽपि वन्यफलादीन्याहारं करोतीति बुद्ध्या तस्यां नामनुष्यत्वनिश्चयः । एतेनाहारं विनाऽपि पूर्वरूपादिसत्त्वज्ञानेन तस्य तस्याममनुष्यत्वबुद्धौ तत्संबन्धाद्रामेऽपि तत्त्वबुद्धौ रामतो रावणवधो न स्यादित्यपास्तम् ।। 4.62.9 ।।</div><br/>
            </div>
            <div class="verse" type="shloka" id="RAM_k04_S062_V010">
                <div class="versetext" uvacha="Valmiki">यदि जीवति मे भर्ता लक्ष्मणो वापि देवरः ।<br/>देवत्वं गच्छतोर्वापि तयोरन्नमिदं त्विति॥ 4.62.10॥</div>
                <div class="vyakhya" id="RAM_k04_S062_V010_B001">दानमन्त्रः-- यदीति । यदि जीवति तदाप्युपतिष्ठतु । कालान्तरे देवत्वं गच्छतोः प्राप्नुवतोरप्युपतिष्ठत्विति शेषः ।। 4.62.10 ।।</div><br/>
            </div>
            <div class="verse" type="shloka" id="RAM_k04_S062_V011">
                <div class="versetext" uvacha="Valmiki">एष्यन्ति प्रेषितास्तत्र रामदूताः प्लवङ्गमाः ।<br/>आख्येया राममहिषी त्वया तेभ्यो विहङ्गम॥ 4.62.11॥</div>
                <div class="vyakhya" id="RAM_k04_S062_V011_B001">तत्र लङ्कायाम् । गन्तुमेष्यन्त्यागमिष्यन्ति इहेति शेषः ।। 4.62.11 ।।</div><br/>
            </div>
            <div class="verse" type="shloka" id="RAM_k04_S062_V012">
                <div class="versetext" uvacha="Valmiki">सर्वथा तु न गन्तव्यमीदृशः क्व गमिष्यसि ।<br/>देशकालौ प्रतीक्षस्व पक्षौ त्वं प्रतिपत्स्यसे॥ 4.62.12॥</div>
                <div class="vyakhya" id="RAM_k04_S062_V012_B001">न गन्तव्यम् इमं देशं विहायेति शेषः ।। 4.62.12 ।।</div><br/>
            </div>
            <div class="verse" type="shloka" id="RAM_k04_S062_V013">
                <div class="versetext" uvacha="Valmiki">उत्सहेयमहं कर्तुमद्यैव त्वां सपक्षकम् ।<br/>इहस्थस्त्वं हि लोकानां हितं कार्यं करिष्यसि॥ 4.62.13॥</div>
                <div class="vyakhya" id="RAM_k04_S062_V013_B001">उत्सहेयम् यदि त्वया देवकार्यायेह स्थातव्यं स्यादिति शेषः । पक्षवत्त्वे हि चापल्याद्गन्तव्यमेवेतोऽन्यत्र त्वयेति भावः ।। 4.62.13 ।।</div><br/>
            </div>
            <div class="verse" type="shloka" id="RAM_k04_S062_V014">
                <div class="versetext" uvacha="Valmiki">त्वयापि खलु तत् कार्यं तयोश्च नृपपुत्रयोः ।<br/>ब्राह्मणानां गुरूणां च मुनीनां वासवस्य च॥ 4.62.14॥</div>
                <div class="vyakhya" id="RAM_k04_S062_V014_B001">लोकानामेवेत्येव न, अपि तु तयोर्नृपपुत्रयोस्तत्कार्यं दूतानां सीताबोधनरूपं त्वयाऽपि कार्यं तवापि कर्तुमर्हम् तवापि देवांशत्वेन त्वद्धितमपि तदिति भावः । तत्कार्यस्य लोकसंबन्धित्वं दर्शयति-- ब्राह्मणानामिति । तत्कार्यमिति शेषः ।। 4.62.14 ।।</div><br/>
            </div>
            <div class="verse" type="shloka" id="RAM_k04_S062_V015">
                <div class="versetext" uvacha="Valmiki">इच्छाम्यहमपि द्रष्टुं भ्रातरौ रामलक्ष्मणौ ।<br/>नेच्छे चिरं धारयितुं प्राणांस्त्यक्ष्ये कलेवरम् ।<br/>महर्षिस्त्वब्रवीदेवं दृष्टतत्त्वार्थदर्शनः॥ 4.62.15॥</div>
                <div class="vyakhya" id="RAM_k04_S062_V015_B001">इच्छाम्यहमिति । दृष्टतत्त्वार्थदर्शनो दृष्टं सिद्धं तत्त्वार्थदर्शनं यस्य स महर्षिरेवं भाव्यर्थमब्रवीत्, अतो हेतोरहमपि भ्रातरौ रामलक्ष्मणौ द्रष्टुमिच्छामि । यदि महर्षिरेवं मां प्रति नावक्ष्यत्तदा प्राणांश्चिरं धारयितुं नेच्छे नैच्छम्, अपि तु कलेवरं त्यक्ष्ये इत्येवैच्छमित्यर्थ इति कतकः । अन्ये तु-- निशाकरवाक्यमेवेदम्, अहंपदार्थोऽपि स एवेत्याहुः ।। 4.62.15 ।।</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये किष्किन्धाकाण्डे द्विषष्ठितमः सर्गः ॥ 62 ॥</div>
        </strong>
    </div>
</body>
</html>