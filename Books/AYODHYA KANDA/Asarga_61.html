<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_61 </title>
    <link rel="Textsheet" href="/Asarga_61.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S061" type="sarga" data-name=" sarga" data-title="अयोध्याकाण्डे एकपष्टितमः सर्गः"></div><br/>
            <h1>अयोध्याकाण्डे एकपष्टितमः सर्गः </h1>
            <div class="verse" type="shloka" id="RAM_k02_S061_V001">
                <div class="versetext" uvacha="Valmiki">वनं गते धर्मरते रामे रमयतां वरे ।<br/> कौसल्या रुदती चार्ता भर्तारमिदमब्रवीत् ॥ 2.61.1॥</div>
                <div class="vyakhya" id="RAM_k02_S061_V001_B001">परमपतिव्रतापि कौसल्या दुःखातिशयात्पूर्वं जानत्यपि त्रेताश्रयव्यवहारवल्लोकाश्रयेण राजानमुपालभते वनमिति । आर्ता खिन्ना । <span class="quote">स्वार्ता</span> इति पाठे सुतरामार्ता <span class="quote">रुदतीव</span> इति पाठे इव एवार्थे, यद्वा उक्तार्थध्वननायेवशब्दः ॥ 2.61.1 ॥</div><br/>
            </div>
            <div class="verse" type="shloka" id="RAM_k02_S061_V002">
                <div class="versetext" uvacha="Valmiki">यद्यपि त्रिषु लोकेषु प्रथितं ते महद्यशः ।<br/> सानुक्रोशो वदान्यश्च प्रियवादी च राघवः ॥ 2.61.2॥</div>
                <div class="vyakhya" id="RAM_k02_S061_V002_B001">अनुक्रोशादिविशिष्टो राघव इति ते महद्यशः प्रथितमिति योजना ॥ 2.61.2 ॥</div><br/>
            </div>
            <div class="verse" type="shloka" id="RAM_k02_S061_V003">
                <div class="versetext" uvacha="Valmiki">कथं नरवरश्रेष्ठ पुत्रौ तौ सह सीतया ।<br/> दुःखितौ सुखसंवृद्धौ कथं दुःखं सहिष्यतः ॥ 2.61.3॥</div>
                <div class="vyakhya" id="RAM_k02_S061_V003_B001">अथापि हे नरवरश्रेष्ठ सीतया सह तौ पुत्रौ कथं त्यक्तवानिति शेषः । अथ ताञ्शोचति-- दुःखितावित्यादि । दुःखं प्राप्तावित्यर्थः ॥ 2.61.3 ॥</div><br/>
            </div>
            <div class="verse" type="shloka" id="RAM_k02_S061_V004">
                <div class="versetext" uvacha="Valmiki">सा नूनं तरुणी श्यामा सुकुमारी सुखोचिता ।<br/> कथमुष्णं च शीतं च मैथिली विसहिष्यते ॥ 2.61.4॥</div>
                <div class="vyakhya" id="RAM_k02_S061_V004_B001">तरुण्यतिक्रान्तकौमारा श्यामा प्राप्तयोवना ॥ 2.61.4 ॥</div><br/>
            </div>
            <div class="verse" type="shloka" id="RAM_k02_S061_V005">
                <div class="versetext" uvacha="Valmiki">भुक्त्वाशनं विशालाक्षी सूपदंशान्वितं शुभम् ।<br/> वन्यं नैवारमाहारं कथं सीतोपभोक्ष्यते ॥ 2.61.5॥</div>
                <div class="vyakhya" id="RAM_k02_S061_V005_B001">सूपदंशान्वितं शोभनव्यञ्जनसहितं नैवारं नीवारसंबन्धिनम् ॥ 2.61.5 ॥</div><br/>
            </div>
            <div class="verse" type="shloka" id="RAM_k02_S061_V006">
                <div class="versetext" uvacha="Valmiki">गीतवादित्रनिर्घोषं श्रुत्वा शुभसमन्विता ।<br/> कथं क्रव्यादसिंहानां शब्दं श्रोष्यसशोभनम् ॥ 2.61.6॥</div>
                <div class="vyakhya" id="RAM_k02_S061_V006_B001">सूपदंशान्वितं शोभनव्यञ्जनसहितं नैवारं नीवारसंबन्धिनम् ॥ 2.61.6 ॥</div><br/>
            </div>
            <div class="verse" type="shloka" id="RAM_k02_S061_V007">
                <div class="versetext" uvacha="Valmiki">महेन्द्रध्वजसंकाशः क्व नु शेते महाभुजः ।<br/> भुजं परिघसंकाशनुपाधाय महाबलः ॥ 2.61.7॥</div>
                <div class="vyakhya" id="RAM_k02_S061_V007_B001">महेन्द्रध्वजसङ्काशस्तद्वत्सर्वलोकस्योत्सवदः ॥ 2.61.7 ॥</div><br/>
            </div>
            <div class="verse" type="shloka" id="RAM_k02_S061_V008">
                <div class="versetext" uvacha="Valmiki">पद्मवर्णं सुकेशान्तं पद्मनिःश्वासमुत्तमम् ।<br/> कदा द्रक्ष्यामि रामस्य वदनं पुष्करेक्षणम् ॥ 2.61.8॥</div>
                <div class="vyakhya" id="RAM_k02_S061_V008_B001">पद्मवर्णं पद्मदलवर्णं पद्मनिःश्वासं पद्मपत्रगन्धिनिःश्वासम् ॥ 2.61.8 ॥</div><br/>
            </div>
            <div class="verse" type="shloka" id="RAM_k02_S061_V009">
                <div class="versetext" uvacha="Valmiki">वज्रसारमयं नूनं हृदयं मे न संशयः ।<br/> अपश्यन्त्या न तं यद्वै फलतीदं सहस्रधा ॥ 2.61.9॥</div>
                <div class="vyakhya" id="RAM_k02_S061_V009_B001">यद्यतस्तमपश्यन्त्या इदं सहस्रधा न फलति न विशीर्यतेऽतस्तद्वज्रसारं वज्रवत्कठिनं नूनमित्युत्प्रेक्षा ॥ 2.61.9 ॥</div><br/>
            </div>
            <div class="verse" type="shloka" id="RAM_k02_S061_V010">
                <div class="versetext" uvacha="Valmiki">यत्त्वया करुणं कर्म व्यपोह्य मम बान्धवाः ।<br/> निरस्ताः परिधावन्ति सुखार्हाः कृपणा वने ॥ 2.61.10॥</div>
                <div class="vyakhya" id="RAM_k02_S061_V010_B001">त्वया व्यपोह्य वृद्धैरविचार्य यत्करुणं शोचनीयं कर्मानुचितवरदानरूपं कृतं तेन हेतुना मम बान्धवाः कैकेय्या निरस्ताः सुखार्हा अपि कृपणाः सन्तो वने धावन्ति, यद्वा व्यपोह्य अनादृत्य राज्यात्प्रभश्य वा त्वया निरस्ता वने परिधावन्तीति यत्तदकरुणं क्रूरं कर्म त्वया कृतमित्यर्थः ॥ 2.61.10 ॥</div><br/>
            </div>
            <div class="verse" type="shloka" id="RAM_k02_S061_V011">
                <div class="versetext" uvacha="Valmiki">यदि पञ्चदशे वर्षे राघवः पुनरेष्यति ।<br/> जह्याद्राज्यं च कोशं च भरतो नोपलक्ष्यते ॥ 2.61.11॥</div>
                <div class="vyakhya" id="RAM_k02_S061_V011_B001">ननु चतुर्दशवर्षानन्तरं तव पुत्रस्यैव राज्यं भविष्यति तत्राह-- यदीति । तावत्पर्यन्तं वने जिवनमेव न संभाव्यते तथापि यदि जीवन्पुनरेष्यति तथापि भरतो राज्यं जह्यादिति नोपलक्ष्यते न संभाव्यत इत्यर्थः ॥ 2.61.11 ॥</div><br/>
            </div>
            <div class="verse" type="shloka" id="RAM_k02_S061_V012">
                <div class="versetext" uvacha="Valmiki">भोजयन्ति किल श्राद्धे केचित्स्वानेव बान्धवान् ।<br/> ततः पश्चात्समीक्षन्ते कृतकार्या द्विजोत्तमान् ॥ 2.61.12॥</div>
                <div class="vyakhya" id="RAM_k02_S061_V012_B001">अथापि कदाचिद्भरतो जह्यात्तथापि रामस्तन्नाङ्गीकरिष्यतीति सदृष्टान्तमाह-- भोजयन्तीत्यादिना । केचिच्छ्राद्धकर्तारो वयोगुणैरधिकान्विप्राञ्श्राद्धे निमन्त्र्य वयोगुणहीनानपि स्वान्बान्धवाञ्श्राद्धे भोजयन्ति ततः कृतकार्याः सन्तो निमन्त्रितान्द्विजर्षभान्पश्चादिष्टपङ्क्तौ भोजयितुं समीक्षन्ते विचारयन्ति ॥ 2.61.12॥</div><br/>
            </div>
            <div class="verse" type="shloka" id="RAM_k02_S061_V013">
                <div class="versetext" uvacha="Valmiki">तत्र ये गुणवन्तश्च विद्वांसश्च द्विजातयः ।<br/> न पश्चात्तेऽभिमन्यन्ते सुधामपि सुरोपमाः ॥ 2.61.13॥</div>
                <div class="vyakhya" id="RAM_k02_S061_V013_B001">तत्र निमन्त्रितेषु ये गुणवन्तः श्राद्धापेक्षितगुणवन्तस्ते सुरोपमाः पश्चात्पङ्क्तौ सुधासदृशं स्वाद्वन्नमपि नानुमन्यन्ते ॥ 2.61.13 ॥</div><br/>
            </div>
            <div class="verse" type="shloka" id="RAM_k02_S061_V014">
                <div class="versetext" uvacha="Valmiki">ब्राह्मणेष्वपि वृत्तेषु युक्तशेषं द्विजोत्तमाः ।<br/> नाभ्युपेतुमलं प्राज्ञाः शृङ्गच्छेदमिवर्षभाः ॥ 2.61.14॥</div>
                <div class="vyakhya" id="RAM_k02_S061_V014_B001">ननु कुतो नानुमन्यन्ते ब्राह्मणशेषभोजने शूद्रशेषभोजनवद्दोषाभावादत आह-- ब्रह्मणेष्वपीति । ब्राह्मणेषु वृत्तेषु भुक्तवत्सु तद्भुक्तशेषमपि यतो द्विजोत्तमाः प्राज्ञाश्चातस्तद्भोजनमभ्युपेतुमङ्गीकर्तुं नालम् अवमाननात् ऋषभाः स्वशृङ्गच्छेदमिव शृङ्गस्थानीयो हि सतां मानः ॥ 2.61.14 ॥</div><br/>
            </div>
            <div class="verse" type="shloka" id="RAM_k02_S061_V015">
                <div class="versetext" uvacha="Valmiki">एवं कनीयसा भ्रात्रा भुक्तं राज्यं विशांपते ।<br/> भ्राता ज्येष्ठो वरिष्ठश्च किमर्थं नावमन्यते ॥ 2.61.15॥</div>
                <div class="vyakhya" id="RAM_k02_S061_V015_B001">दार्ष्टान्तिके योजयति-- एवमिति । कनीयोभुक्तत्वात्स्वयं ज्येष्ठो वयसा गुणैश्च वरिष्ठः संस्तेन त्यक्तमपि राज्यं किमर्थं नावमंस्यते सर्वथा तिरस्करिष्यत्येवेत्यर्थः । मद्दर्शनानुरोधेनागतो मज्जीवनपर्यन्तमेव स्थास्यति तूष्णीं न पुना राज्यं करिष्यतीत्यर्थः ॥ 2.61.15 ॥</div><br/>
            </div>
            <div class="verse" type="shloka" id="RAM_k02_S061_V016">
                <div class="versetext" uvacha="Valmiki">न परेणाहतं भक्ष्यं व्याघ्रः खादितुमिच्छति ।<br/> एवमेव नरव्याघ्रः परलीढं न मन्यते ॥ 2.61.16॥</div>
                <div class="vyakhya" id="RAM_k02_S061_V016_B001">परेणाहृतं कोष्ट्वादिखादितशेषम् । परलीढं परास्वादितं न मन्यते न मंस्यते ॥ 2.61.16 ॥</div><br/>
            </div>
            <div class="verse" type="shloka" id="RAM_k02_S061_V017">
                <div class="versetext" uvacha="Valmiki">हविराज्यं पुरोडाशः कुशा यूपाश्च खादिराः ।<br/> नैतानि यातयामानि कुर्वन्ति पुनरध्वरे ॥ 2.61.17॥ </div>
                <div class="vyakhya" id="RAM_k02_S061_V017_B001">एतानि हविरादीन्येकत्राध्वरे विनियोगाद्यातयामानि पुनरध्वरेऽध्वरान्तरे विनियुक्तानि न कुर्वन्ति । <span class="quote">जीर्णं च परिभुक्तं च यातयाममिदं द्वयम्</span> इत्यमरः । यद्यपि मन्त्राः कृष्णाजिनं दर्भा इति स्मृत्या कुशानां यातयामत्वदोषो नेत्युक्तं तथापि तज्जीर्णत्वरूपयातयामत्वदोषाभावपरं न तु विनियुक्तविनियोगपरम् <span class="quote">ब्रह्मयज्ञेषु ये दर्भा विनियुक्ता न तेऽन्यतः</span> इत्यनेन विनियुक्तविनियोगनिषेधस्य न्यायेन सर्वत्र लाभादित्याहुः ॥ 2.61.17 ॥</div><br/>
            </div>
            <div class="verse" type="shloka" id="RAM_k02_S061_V018">
                <div class="versetext" uvacha="Valmiki">तथा ह्यात्तमिदं राज्यं हृतसारां सुरामिव ।<br/> नाभिमन्तुमलं रामो नष्टसोममिवाध्वरम् ॥ 2.61.18॥</div>
                <div class="vyakhya" id="RAM_k02_S061_V018_B001">तथैवान्येनात्तमुपभुक्तपूर्वमिदं राज्यं रामोऽभिमन्तुमङ्गीकर्तुं नालम् । नष्टसोमं भुक्तसोममध्वरं तत्स्थं सोमरूपं हविः ॥ 2.61.18 ॥</div><br/>
            </div>
            <div class="verse" type="shloka" id="RAM_k02_S061_V019">
                <div class="versetext" uvacha="Valmiki">नैवंविधमसत्कारं राघवो मर्षयिष्यति ।<br/> बलवानिव शार्दूलो वालधेरभिमर्शनम् ॥ 2.61.19॥</div>
                <div class="vyakhya" id="RAM_k02_S061_V019_B001">वालधेः पुच्छस्य ॥ 2.61.19 ॥</div><br/>
            </div>
            <div class="verse" type="shloka" id="RAM_k02_S061_V020">
                <div class="versetext" uvacha="Valmiki">नैतस्य सहिता लोका भयं कुर्युर्महामृधे ।<br/> अधर्मं त्विह धर्मात्मा लोकं धर्मेण योजयेत् ॥ 2.61.20॥</div>
                <div class="vyakhya" id="RAM_k02_S061_V020_B001">शार्दूलवद्बलवत्त्वमेव दर्शयति-- नैतस्येति । सहिताः सुरासुरैः सहिताः लोकाः प्रतियोधाः किमर्थं तर्हि मामाक्रम्य राज्यं न कृतवांस्तत्राह-- अधर्मं त्विति । अधर्मं तु मत्वा न तथा कृतवानिति भावः । नन्वेवं तस्य धर्मनिष्ठता कथमत आह-- इहेति । यो धर्मात्मा इह मनुष्यलोके लोकं धर्मेण योजयेत् एवं धर्मप्रवर्तकस्य तस्य धर्मनिष्ठता अनुक्तिसिद्धैवेति भावः । यद्वातुरप्यर्थे अधर्ममधर्मप्रवृत्तमपि लोकं दण्डादिना यो धर्मेण योजयेत्स कथं स्वयमधर्मं कुर्यादित्यर्थः ॥ 2.61.20 ॥</div><br/>
            </div>
            <div class="verse" type="shloka" id="RAM_k02_S061_V021">
                <div class="versetext" uvacha="Valmiki">नन्वसौ काञ्चनैर्बाणैर्महावीर्यो महाभुजः ।<br/> युगान्त इव भूतानि सागरानपि निर्दहेत् ॥ 2.61.21॥</div>
                <div class="vyakhya" id="RAM_k02_S061_V021_B001">रामेऽशक्तिशङ्कापि नेत्यह-- नन्विति । काञ्चनैः काञ्चनभूषितपुङ्खैर्युगान्ते युगान्तकाले ईश्वर इव भूतानि समुद्रांश्च निर्दहेन्नाशयेच्छोषयेच्च ॥ 2.61.21 ॥</div><br/>
            </div>
            <div class="verse" type="shloka" id="RAM_k02_S061_V022">
                <div class="versetext" uvacha="Valmiki">स तादृशः सिंहबलो वृषभाक्षो नरर्षभः ।<br/> स्वयमेव हतः पित्रा जलजेनात्मजो यथा ॥ 2.61.22॥</div>
                <div class="vyakhya" id="RAM_k02_S061_V022_B001">पित्रा त्वया स्वयमेव स्वपुत्रो हतो भ्रष्टराज्यः कृतः । जलजेन मत्स्येन स यथात्मजानेव भक्षयति तद्वदित्यर्थः ॥ 2.61.22 ॥</div><br/>
            </div>
            <div class="verse" type="shloka" id="RAM_k02_S061_V023">
                <div class="versetext" uvacha="Valmiki">द्विजातिचरितो धर्मः शास्त्रे दृष्टः सनातनैः ।<br/> यदि ते धर्मनिरते त्वया पुत्रे विवासिते ॥ 2.61.23॥</div>
                <div class="vyakhya" id="RAM_k02_S061_V023_B001">एवं चाहमेव हतेत्याह श्लोकत्रयेण द्विजातीत्यादि । सनातनैर्ऋ़षिभिः शास्त्रे वेदे दृष्टस्त्रैवर्णिकैर्द्विजातिभिश्चरितो धर्मो यदि ते सत्यः स्यात्तर्हि पुत्रो न विवासितः स्यादिति शेषः । एवं धर्ममुपेक्ष्य धर्मनिरते पुत्रे त्वया विवासिते सति ॥ 2.61.23 ॥</div><br/>
            </div>
            <div class="verse" type="shloka" id="RAM_k02_S061_V024">
                <div class="versetext" uvacha="Valmiki">गतिरेका पतिर्नार्या द्वितीया गतिरात्मजः ।<br/> तृतीया ज्ञातयो राजंश्चतुर्थी नैव विद्यते ॥ 2.61.24॥</div>
                <div class="vyakhya" id="RAM_k02_S061_V024_B001">शास्त्रेणोच्यमानाः स्त्रियास्तिस्रो गतयः । तत्र तासु प्रथमगतिभूतस्त्वं मम नास्येव सपत्नीवशत्वात् । <span class="quote">नास्ति</span> इति पाठ आर्षत्वं बोध्यम् । द्वितीयगतिभूतो रामश्च वनमाहितो वनं प्रहितस्त्वया । न च तत्प्राप्तये वनं गन्तुमिच्छामि सपतिकात्वात् । तृतीया ज्ञातयस्त्वसंनिहितास्तस्मात्सर्वथा हता त्वया ॥ 2.61.24 ॥</div><br/>
            </div>
            <div class="verse" type="shloka" id="RAM_k02_S061_V025">
                <div class="versetext" uvacha="Valmiki">तत्र त्वं मम नैवासि रामश्च वनमाहितः ।<br/> न वनं गन्तुमिच्छामि सर्वथा हा हता त्वया ॥ 2.61.25॥</div>
                <div class="vyakhya" id="RAM_k02_S061_V025_B001">शास्त्रेणोच्यमानाः स्त्रियास्तिस्रो गतयः । तत्र तासु प्रथमगतिभूतस्त्वं मम नास्येव सपत्नीवशत्वात् । <span class="quote">नास्ति</span> इति पाठ आर्षत्वं बोध्यम् । द्वितीयगतिभूतो रामश्च वनमाहितो वनं प्रहितस्त्वया । न च तत्प्राप्तये वनं गन्तुमिच्छामि सपतिकात्वात् । तृतीया ज्ञातयस्त्वसंनिहितास्तस्मात्सर्वथा हता त्वया ॥ 2.61.25 ॥</div><br/>
            </div>
            <div class="verse" type="shloka" id="RAM_k02_S061_V026">
                <div class="versetext" uvacha="Valmiki">हतं त्वया राष्ट्रमिदं सराज्यं हताः स्म सर्वाः सह मन्त्रिभिश्च ।<br/> हता सपुत्रास्मि हताश्च पौराः सुतश्च भार्या च तव प्रहृष्टौ ॥ 2.61.26॥</div>
                <div class="vyakhya" id="RAM_k02_S061_V026_B001">सुतश्च भार्या च भरतकैकेय्यौ प्रहृष्टौ ॥ 2.61.26 ॥</div><br/>
            </div>
            <div class="verse" type="shloka" id="RAM_k02_S061_V027">
                <div class="versetext" uvacha="Valmiki">इमां गिरं दारुणशब्दसंहितां निशम्य रामेति सुमोह दुःखितः ।<br/> ततः स शोकं प्रविवेश पार्थिवः स्वदुष्कृतं चापि पुनस्तथास्मरत् ॥ 2.61.27॥</div>
                <div class="vyakhya" id="RAM_k02_S061_V027_B001">दारुणशब्दसंहितां दारुणशब्दयुक्ताम् स्वदुष्कृतं वक्ष्यमाणम् ॥ 2.61.27 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे एकपष्टितमः सर्गः ॥ 61 ॥</div>
        </strong>
    </div>
</body>
</html>
        

            