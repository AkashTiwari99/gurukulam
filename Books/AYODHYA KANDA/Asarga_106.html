<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_106 </title>
    <link rel="Textsheet" href="/Asarga_106.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S106" type="sarga" data-name=" sarga" data-title="अयोध्याकाण्डे षडुत्तरशततमः सर्गः  "></div><br/>
            <h1>अयोध्याकाण्डे षडुत्तरशततमः सर्गः   </h1>
            <div class="verse" type="shloka" id="RAM_k02_S106_V001">
                <div class="versetext" uvacha="Valmiki">एवमुक्त्वा तु विरते रामे वचनमर्थवत् ।<br/> ततो मन्दाकिनीतीरे रामं प्रकृतिवत्सलम् ॥ 2.106.1॥</div>
                <div class="vyakhya" id="RAM_k02_S106_V001_B001">अथ भरतः क्षात्रधर्मावष्टम्भेन रामप्रत्यावृत्तिं प्रार्थयतेएवमुक्त्वेति ॥ 2.106.1 ॥</div><br/>
            </div>
            <div class="verse" type="shloka" id="RAM_k02_S106_V002">
                <div class="versetext" uvacha="Valmiki">उवाच भरतश्चित्रं धार्मिको धार्मिकं वचः ।<br/> को हि स्यादीदृशो लोके यादृशस्त्वमरिंदम ॥ 2.106.2॥</div>
                <div class="vyakhya" id="RAM_k02_S106_V002_B001">चित्रमुक्तियुक्तिविशेषोपपन्नत्वाल्लोकस्य विस्मयजनकम् । को हि स्यात् न कोऽपीत्यर्थः । यादृशो यादृशमाहात्म्यवान् ॥ 2.106.2 ॥</div><br/>
            </div>
            <div class="verse" type="shloka" id="RAM_k02_S106_V003">
                <div class="versetext" uvacha="Valmiki">न त्वां प्रव्यथयेद्दुःखं प्रीतिर्वा न प्रहर्षयेत् ।<br/> संमतश्चापि वृद्धानां तांश्च पृच्छसि संशयान् ॥ 2.106.3॥</div>
                <div class="vyakhya" id="RAM_k02_S106_V003_B001">वृद्धानां संमतोऽपि धर्मविषये रामवदेव वर्तितव्यमिति दृष्टान्तभूतोऽपि लोकमर्यादामनुसरंस्तान्वृद्धान्संशयान्संशयास्पदधर्मान्पृच्छसि एवं च सर्वज्ञाप्तकामत्वात्तव न दुःखमिति भावः ॥ 2.106.3 ॥</div><br/>
            </div>
            <div class="verse" type="shloka" id="RAM_k02_S106_V004">
                <div class="versetext" uvacha="Valmiki">यथा मृतस्तथा जीवन्यथासति तथा सति ।<br/> यस्यैष बुद्धिलाभः स्यात्परितप्येत केन सः ॥ 2.106.4॥</div>
                <div class="vyakhya" id="RAM_k02_S106_V004_B001">यथा मृतस्तथा जीवन् अस्य यथा जीवंस्तथा मृत इति वाक्यशेष आर्थिको बोद्यः । यथा मृतस्त्यक्तदेह आत्मा देहपुत्रादिभिरसंबद्धस्तथा जीवन्नपि तैरसंबद्धः । नित्यशुचिसुखचिदात्मनो नित्याशुचिदुःखजडेन देहेन तदीयश्चासंबन्धात् । यथा च जीवन्स्वकर्मानुरूपं संसरति तथा मृतोऽपि स्वकर्मानुरूपं परत्र । किंच यथा जीवन्सर्वैः संबद्धस्तथा मृतोऽपि सर्वात्मत्वादस्य । किंच यथाऽसति अविद्यमाने न रागो जायते द्वेषो न युक्तस्तथाऽसति असाधावपि द्वेषो न युक्तः । किंच यथाऽसति प्रपञ्चेऽनुरागस्तथा सति ब्रह्मणि युक्तः । किंच सति ब्रह्मणि तन्निष्ठितस्य यथा न बन्धो मुक्तिश्च भवति तथा लोकसंग्रहार्थमसन्निष्ठस्यापि न बन्धो मुक्तिश्च भवति । यस्य त्वादृशस्य एष उक्तार्थविषयको बुद्धिलाभः स्यात्स राजयोगी केन परितप्येत न केनापि हेतुनेत्यर्थः ॥ 2.106.4 ॥</div><br/>
            </div>
            <div class="verse" type="shloka" id="RAM_k02_S106_V005">
                <div class="versetext" uvacha="Valmiki">परावरज्ञो यश्च स्याद्यथा त्वं मनुजाधिप ।<br/> स एव व्यसनं प्राप्य न विषीदितुमर्हति ॥ 2.106.5॥</div>
                <div class="vyakhya" id="RAM_k02_S106_V005_B001">परावरज्ञः सप्रपञ्चात्मतत्त्वज्ञः । विषीदितुमित्यार्षम् विषत्तुमित्यर्थः ॥ 2.106.5 ॥</div><br/>
            </div>
            <div class="verse" type="shloka" id="RAM_k02_S106_V006">
                <div class="versetext" uvacha="Valmiki">अमरोपमसत्त्वस्त्वं महात्मा सत्यसंगरः ।<br/> सर्वज्ञः सर्वदर्शी च बुद्धिमांश्चासि राघव ॥ 2.106.6॥</div>
                <div class="vyakhya" id="RAM_k02_S106_V006_B001">अमर ईश्वरः स यथा शुद्धसत्त्वोपाधिस्तद्वच्छुद्धसत्त्वप्रधानः । अत्रोपमाशब्दप्रयोगो लोकप्रतारणाय सत्त्वोपाधिरीश्वरस्त्वमेवेति भावः । सर्वज्ञः सर्वविषयकज्ञानरूपोपाधिवृत्तिमान्, सर्वदशीं सर्वसाक्षी बुद्धिमान्सर्वबुद्धिप्रवर्तकः अन्तर्यामिति यावत् ॥ 2.106.6 ॥</div><br/>
            </div>
            <div class="verse" type="shloka" id="RAM_k02_S106_V007">
                <div class="versetext" uvacha="Valmiki">न त्वामेवंगुणैर्युक्तं प्रभवाभवकोविदम् ।<br/> अविषह्यतमं दुःखमासादयितुमर्हति ॥ 2.106.7॥ </div>
                <div class="vyakhya" id="RAM_k02_S106_V007_B001">प्रभवाभवकोविदं भूतानामुत्पत्तिनाशज्ञम् । आसादयितुमवसादयितुम् । एवं च त्वामेवंविधं यद्यपि दुःखं न पीडयति तथापि मादृशं पीडयत्येवेति स्वस्थो भव । मा शोक इत्यस्योत्तरमेतत्पर्यन्तम् ॥ 2.106.7 ॥</div><br/>
            </div>
            <div class="verse" type="shloka" id="RAM_k02_S106_V008">
                <div class="versetext" uvacha="Valmiki">प्रोषिते मयि यत्पापं मात्रा मत्कारणात्कृतम् ।<br/> क्षुद्रया तदनिष्टं मे प्रसीदतु भवान्मम ॥ 2.106.8॥</div>
                <div class="vyakhya" id="RAM_k02_S106_V008_B001">मत्कारणान्मद्राज्यनिमित्ततो मेऽनिष्टं मदसंमतमेव अतो भवान्प्रसीदतु । मद्दत्तं राज्यं परिगृह्णात्विति यावत् ॥ 2.106.8 ॥</div><br/>
            </div>
            <div class="verse" type="shloka" id="RAM_k02_S106_V009">
                <div class="versetext" uvacha="Valmiki">धर्मबन्धेन बद्धोऽस्मि तेनेमां नेह मातरम् ।<br/> हन्मि तीत्रेण दण्डेन दण्डार्हां पापकारिणीम् ॥ 2.106.9॥</div>
                <div class="vyakhya" id="RAM_k02_S106_V009_B001">धर्मबन्धेन धर्मरूपेण बन्धनेन । इहेदृशापराधविषये इमां सर्वान्तर्यामिणस्तव द्वेषिणीम् अत एव दण्डार्हाम् ॥ 2.106.9 ॥</div><br/>
            </div>
            <div class="verse" type="shloka" id="RAM_k02_S106_V010">
                <div class="versetext" uvacha="Valmiki">कथं दशरथाज्जातः शुभाभिजनकर्मणः ।<br/> जानन्धर्ममधर्मं च कुर्यां कर्म जुगुप्सितम् ॥ 2.106.10॥</div>
                <div class="vyakhya" id="RAM_k02_S106_V010_B001">धर्मबन्धेन धर्मरूपेण बन्धनेन । इहेदृशापराधविषये इमां सर्वान्तर्यामिणस्तव द्वेषिणीम् अत एव दण्डार्हाम् ॥ 2.106.10 ॥</div><br/>
            </div>
            <div class="verse" type="shloka" id="RAM_k02_S106_V011">
                <div class="versetext" uvacha="Valmiki">गुरुः क्रियावान्वृद्धश्च राजा प्रेतः पितेति च ।<br/> तातं न परिगर्हेऽहं दैवतं चेति संसदि ॥ 2.106.11॥</div>
                <div class="vyakhya" id="RAM_k02_S106_V011_B001">मातृवात्पिताप्यन्याय्यकारीत्याहगुरुरिति । क्रियावान्कृतश्रेष्ठक्रतुः । प्रेतः सञ्श्राद्धादौ ॥ 2.106.11 ॥</div><br/>
            </div>
            <div class="verse" type="shloka" id="RAM_k02_S106_V012">
                <div class="versetext" uvacha="Valmiki">को हि धर्मार्थयोर्दीनमीदृशं कर्म किल्बिषम् ।<br/> स्त्रियः प्रियचिकीर्षुः सन्कुर्याद्धर्मज्ञ धर्मवित् ॥ 2.106.12॥</div>
                <div class="vyakhya" id="RAM_k02_S106_V012_B001">एवं गुरुत्वातिहेतुभिर्यद्यप्यहं न पिरगर्हे तथापि वस्तुतो गर्ह्य एवेत्याह--को हीति । को हि धर्मवित् धर्मार्थयोर्हीनं ताभ्यां हीनं कामप्रधानम् ॥ 2.106.12 ॥</div><br/>
            </div>
            <div class="verse" type="shloka" id="RAM_k02_S106_V013">
                <div class="versetext" uvacha="Valmiki">अन्तकाले हि भूतानि मुद्यन्तीति पुरा श्रुतिः।<br/> राज्ञैवं कुर्वता लोके प्रत्यक्षा सा श्रुतिः कृता ॥ 2.106.13॥</div>
                <div class="vyakhya" id="RAM_k02_S106_V013_B001">अन्तकाले मृतिकाले मुह्यन्ति विपरीतबुद्धिं प्राप्नुवन्ति । पुरा श्रुतिः पुरातनी गाथा प्रत्यक्षा सत्या ॥ 2.106.13 ॥</div><br/>
            </div>
            <div class="verse" type="shloka" id="RAM_k02_S106_V014">
                <div class="versetext" uvacha="Valmiki">साध्वर्थमभिसंधाय क्रोधान्मोहाच्च साहसात् ।<br/> तातस्य यदतिक्रान्तं प्रत्याहरतु तद्भवान् ॥ 2.106.14॥</div>
                <div class="vyakhya" id="RAM_k02_S106_V014_B001">क्रोधाद्विषमद्यैव पास्यामीत्युक्तिमूचिः तात् कैकेयीक्रोधात् तत्क्रोधभयादिति यावत्, मोहात्कैकेयीविषयात् साहसादविसृश्यकारित्वात् तातस्य यदति क्रान्तम् भावे निष्ठा ज्येष्ठाभिषेकलक्षणसाध्वर्थाननुष्ठानं तत्साध्वर्थमभिसाधाय राजोक्तार्थेषु कतमस्य साधुत्वमिति विचार्य प्रत्याहरतु निवर्तयतु ॥ 2.106.14 ॥</div><br/>
            </div>
            <div class="verse" type="shloka" id="RAM_k02_S106_V015">
                <div class="versetext" uvacha="Valmiki">पितुर्हि समतिक्रान्तं पुत्रो यः साधु मन्यते ।<br/> तदपत्यं मतं लोके विपरीतमतोऽन्यथा ॥ 2.106.15॥</div>
                <div class="vyakhya" id="RAM_k02_S106_V015_B001">तदेवोपपादयतिपितुर्हीति । अतिक्रान्तमतिक्रमस्तं साधु मन्यते तद्वैपरीत्याचरणेन साधु यथा तथा संपादयतितदपत्यं मतमपतनहेतुत्वादपत्यशब्दवाच्यम् ॥ 2.106.15 ॥</div><br/>
            </div>
            <div class="verse" type="shloka" id="RAM_k02_S106_V016">
                <div class="versetext" uvacha="Valmiki">तदपत्यं भवानस्तु मा भवान्दुष्कृतं पितुः ।<br/> अति यत्तत्कृतं कर्म लोको धीरविगर्हितम् ॥ 2.106.16॥</div>
                <div class="vyakhya" id="RAM_k02_S106_V016_B001">अपत्यमस्तु अन्वर्थापत्यमस्तु । मा भवान्दुष्कृतं पितुः अनुमन्यतामिति शेषः । तदेवाहअतीति । यत्तत्कृतं दशरथकृतं कर्म तदति धर्ममतिक्रम्य प्रवृत्तम् अत एव लोके धीरैर्विगर्हितम् अतस्तदनुमननमनुचितमिति पितृवचसः परिपाल्यत्वे युक्तं धर्मवदभिषेकवचनमेव परिपालयेति व्यङ्ग्यम् ॥ 2.106.16 ॥</div><br/>
            </div>
            <div class="verse" type="shloka" id="RAM_k02_S106_V017">
                <div class="versetext" uvacha="Valmiki">कैकेयीं मां च तातं च सुहृदो बान्धवांश्च नः ।<br/> पौरजानपदान्सर्वास्त्रातुं सर्वमिदं भवान् ॥ 2.106.17॥</div>
                <div class="vyakhya" id="RAM_k02_S106_V017_B001">सर्वांस्त्रातुमिदं सर्वं मदुक्तं भवाननुमन्यतामिति भावः ॥ 2.106.17 ॥</div><br/>
            </div>
            <div class="verse" type="shloka" id="RAM_k02_S106_V018">
                <div class="versetext" uvacha="Valmiki">क्व चारण्यं क्व च क्षात्रं क्व जटाः क्व च पालनम् ।<br/> ईदृशं व्याहतं कर्म न भवान्कर्तुमर्हति ॥ 2.106.18॥</div>
                <div class="vyakhya" id="RAM_k02_S106_V018_B001">पित्रुक्तवनवासस्य गर्हितत्वमेवाहक्वचेति ॥ 2.106.18 ॥</div><br/>
            </div>
            <div class="verse" type="shloka" id="RAM_k02_S106_V019">
                <div class="versetext" uvacha="Valmiki">एष हि प्रथमो धर्मः क्षत्रियस्याभिषेचनम् ।<br/> येन शक्यं महाप्राज्ञ प्रजानां परिपालनम् ॥ 2.106.19॥</div>
                <div class="vyakhya" id="RAM_k02_S106_V019_B001">ननु वानप्रस्थाश्रमः क्षत्रियस्याप्यस्ति तत्राह--एष हीति । येनाभिषेचनेन पालनं तद्रूपधर्मसंपादनं प्रथम आद्यो धर्म इत्यर्थः । एवं च स आश्रमो राज्यपरिपालनोत्तरं वार्धके उचितो नापि स मुख्यो धर्मं इति भावः ॥ 2.106.19 ॥</div><br/>
            </div>
            <div class="verse" type="shloka" id="RAM_k02_S106_V020">
                <div class="versetext" uvacha="Valmiki">कश्च प्रत्यक्षमुत्सृज्य संशयस्थमलक्षणम् ।<br/> आयतिस्थं चरेद्धर्मं क्षत्रबन्धुरनिश्चितम् ॥ 2.106.20॥</div>
                <div class="vyakhya" id="RAM_k02_S106_V020_B001">तस्यामुक्यत्वमेव दर्शयति--कश्चेति । प्रत्यक्षं प्रत्यक्षसुखसाधनं धर्मं प्रजापालनरूपमुत्सृज्य संशयस्थमप्रत्यक्षत्वात्को हि तद्वेद यद्यमुष्मिंल्लोकेऽस्ति वा न वेति श्रुत्याभिनीय मानसं देहास्पदम् अलक्षणमसुखलक्षणम् आयतिस्थमुत्तरवयःप्राप्यम् अनिश्चितमनित्यानुष्ठानम् । नहिप्रजापालनवत्क्षत्रियस्य नित्यप्राप्तोऽयं धर्मः नित्यत्वे तद्रहितदशरथादेः पापित्वप्रसङ्गः । तं क्षत्रबन्धुः क्षत्राणां बन्धुरिति समासेन क्षत्रियकुलसंमत इत्यर्थः । निन्दायां बन्धुच्प्रत्ययान्तस्तु निन्द्यक्षत्रियादिवाचीति कतकः । कश्चरेत् न कोऽपीत्यर्थः । अन्ये तुक्षत्रबन्धुरपि निन्द्यक्षत्रियोऽपि राज्यानर्होऽपीदृशं धर्मं न चरेत्, किं पुनर्वाच्यं राज्याधिकारीत्यर्थमाहुः ॥ 2.106.20 ॥</div><br/>
            </div>
            <div class="verse" type="shloka" id="RAM_k02_S106_V021">
                <div class="versetext" uvacha="Valmiki">अथ क्लेशजमेव वं धर्मं चरितुमिच्छसि ।<br/> धर्मेण चतुरो वर्णान्पालयन्क्लेशमाप्नुहि ॥ 2.106.21॥</div>
                <div class="vyakhya" id="RAM_k02_S106_V021_B001">ननु शरीरक्लेशदानमुत्कृष्टो धर्मं इत्यत आहअथेति । क्लेशजं शरीरक्लेशजनितमेव धर्मं चरितुं कर्तुं यदीच्छसि तर्हि धर्मेण चतुरो वर्णान् पालयन् चाराद्यद्वारीकृत्य रक्षन् क्लेशं शरीरखेदमाप्नुहि ॥ 2.106.21 ॥</div><br/>
            </div>
            <div class="verse" type="shloka" id="RAM_k02_S106_V022">
                <div class="versetext" uvacha="Valmiki">चतुर्णामाश्रमाणां हि गार्हस्थ्यं श्रेष्ठमुत्तमम् ।<br/> आहुर्धर्मज्ञधर्मज्ञास्तं कथं त्यक्तुमिच्छसि ॥ 2.106.22॥</div>
                <div class="vyakhya" id="RAM_k02_S106_V022_B001">ननूत्तमत्वेन श्रुतत्वात्तदाश्रमकरण युक्तमत आहचतुर्णामिति । सर्वेषां गृहस्थपाल्यत्वादिति भावः ॥ 2.106.22 ॥</div><br/>
            </div>
            <div class="verse" type="shloka" id="RAM_k02_S106_V023">
                <div class="versetext" uvacha="Valmiki">श्रुतेन बालः स्थानेन जन्मना भवतो ह्यहम् ।<br/> स कथं पालयिष्यामि भूमिं भवति तिष्ठति ॥ 2.106.23॥</div>
                <div class="vyakhya" id="RAM_k02_S106_V023_B001">श्रुतेन विद्यया बालोऽवरः जन्मना तत्संपाद्येन स्थानेन कनिष्ठभ्रातृत्वेन च बालः ॥ 2.106.23 ॥</div><br/>
            </div>
            <div class="verse" type="shloka" id="RAM_k02_S106_V024">
                <div class="versetext" uvacha="Valmiki">हीनबुद्धिगुणो बालो हीनस्थानेन चाप्यहम् ।<br/> भवता च विना भूतो न वर्तयितुमुत्सहे ॥ 2.106.24॥</div>
                <div class="vyakhya" id="RAM_k02_S106_V024_B001">हीनो बुद्दिगुणः सत्त्वं यस्य सः तेन हीनसत्त्वगुण इत्यर्थः । हीनस्थानेन चोपलक्षितः अत एव बालः त्वया विना वर्तयितुं जीवितुमपि नोत्सहे किं पुना राज्यं पालयितुमित्यर्थः ॥ 2.106.24 ॥</div><br/>
            </div>
            <div class="verse" type="shloka" id="RAM_k02_S106_V025">
                <div class="versetext" uvacha="Valmiki">इदं निखिलमप्यग्र्यं राज्यं पित्र्यमकण्टकम् ।<br/> अनुशाधि स्वधर्मेण धर्मज्ञः सह बान्धवैः ॥ 2.106.25॥</div>
                <div class="vyakhya" id="RAM_k02_S106_V025_B001">हीनो बुद्दिगुणः सत्त्वं यस्य सः तेन हीनसत्त्वगुण इत्यर्थः । हीनस्थानेन चोपलक्षितः अत एव बालः त्वया विना वर्तयितुं जीवितुमपि नोत्सहे किं पुना राज्यं पालयितुमित्यर्थः ॥ 2.106.25 ॥</div><br/>
            </div>
            <div class="verse" type="shloka" id="RAM_k02_S106_V026">
                <div class="versetext" uvacha="Valmiki">इहैव त्वाभिषिञ्चन्तु सर्वाः प्रकृतयः सह ।<br/> ऋत्विजः सवसिष्ठाश्च मन्त्रविन्मन्त्रकोविदाः ॥ 2.106.26॥</div>
                <div class="vyakhya" id="RAM_k02_S106_V026_B001">सह संभूय मन्त्रविदिति संबोधनम् ॥ 2.106.26 ॥</div><br/>
            </div>
            <div class="verse" type="shloka" id="RAM_k02_S106_V027">
                <div class="versetext" uvacha="Valmiki">अभिषिक्तस्वमस्माभिरयोध्यां पालने व्रज ।<br/> विजित्य तरसा लोकान्मरुद्भिरिव वासवः ॥ 2.106.27॥</div>
                <div class="vyakhya" id="RAM_k02_S106_V027_B001">पालने राज्यपरिपालननिमित्तम् । तरसा बलेन । लोकाव्शत्रुलोकान्मरुद्बिरिवास्माभिः सह वासव इव त्वं विजित्य तां पालयेति शेषः ॥ 2.106.27 ॥</div><br/>
            </div>
            <div class="verse" type="shloka" id="RAM_k02_S106_V028">
                <div class="versetext" uvacha="Valmiki">ऋणानि त्रीण्यपाकुर्वन्दुहृदः साधु निर्दहन् ।<br/> सुहृदस्तर्पयन्कामैस्त्वमेवात्रानुशाधि माम् ॥ 2.106.28॥</div>
                <div class="vyakhya" id="RAM_k02_S106_V028_B001">ऋणानीति <span class="quote"> जायमानो वै ब्राह्मणस्त्रिभिऋ़णवा डायते </span> इति श्रुतौ ब्राह्मणपदमुपलक्षणमिति भावः । अत्रायोध्यायां स्थित्वेति शेषः ॥ 2.106.28 ॥</div><br/>
            </div>
            <div class="verse" type="shloka" id="RAM_k02_S106_V029">
                <div class="versetext" uvacha="Valmiki">अद्यार्य मुदिताः सन्तु सुहृदस्तेऽभिषेचने ।<br/> अद्य भीताः पलायन्तु दुष्प्रदास्ते दिशो दश ॥ 2.106.29॥</div>
                <div class="vyakhya" id="RAM_k02_S106_V029_B001">दुष्प्रदा दुःखप्रदाः ॥ 2.106.29 ॥</div><br/>
            </div>
            <div class="verse" type="shloka" id="RAM_k02_S106_V030">
                <div class="versetext" uvacha="Valmiki">आक्रोशं मम मातुश्च प्रमृज्य पुरुषर्षभ ।<br/> अद्य तत्रभवन्तं च पितरं रक्ष किल्विषात् ॥ 2.106.30॥</div>
                <div class="vyakhya" id="RAM_k02_S106_V030_B001">आक्रोशं निन्दाम् । तत्रबवन्तं पूज्यम् ॥ 2.106.30 ॥</div><br/>
            </div>
            <div class="verse" type="shloka" id="RAM_k02_S106_V031">
                <div class="versetext" uvacha="Valmiki">शिरसा त्वाभियाचेऽहं कुरुष्व करुणां मयि ।<br/> बान्धवेषु च सर्वेषु भूतेष्विव महेश्वरः ॥ 2.106.31॥</div>
                <div class="vyakhya" id="RAM_k02_S106_V031_B001">त्वा त्वाम् । मयि बान्धवेषु च करुणां कुर्विति संबन्धः ॥ 2.106.31 ॥</div><br/>
            </div>
            <div class="verse" type="shloka" id="RAM_k02_S106_V032">
                <div class="versetext" uvacha="Valmiki">अथवा पृष्ठतः कृत्वा वनमेव भवानितः ।<br/> गमिष्यति गमिष्यामि भवता सार्धमप्यहम् ॥ 2.106.32॥</div>
                <div class="vyakhya" id="RAM_k02_S106_V032_B001">पृष्ठतः कृत्वा तिरस्कृत्य । मत्प्रार्थनामिति शेषः । इतोऽपि वनमेव जनसंबाधभयेनास्माद्वनादपि वनान्तरमित्यर्थः ॥ 2.106.32 ॥</div><br/>
            </div>
            <div class="verse" type="shloka" id="RAM_k02_S106_V033">
                <div class="versetext" uvacha="Valmiki">तथाभिरामो भरतेन ताम्यता प्रसाद्यमानः शिरसा महीपतिः ।<br/> न चैव चक्रे गमनाय सत्त्ववान्मतिं पितुस्तद्वचने प्रतिष्ठितः ॥ 2.106.33॥</div>
                <div class="vyakhya" id="RAM_k02_S106_V033_B001">ताम्यता ग्लायता गमनाय अयोध्यां प्रतीति शेषः ॥ 2.106.33 ॥</div><br/>
            </div>
            <div class="verse" type="shloka" id="RAM_k02_S106_V034">
                <div class="versetext" uvacha="Valmiki">तदद्भुतं स्थैर्यमवेक्ष्य राघवे समं जनो हर्षमवाप दुःखितः ।<br/> न यासयोध्यामिति दुःखितोऽभवत्स्थिरप्रतिज्ञत्वमवेक्ष्य हर्षितः ॥ 2.106.34॥</div>
                <div class="vyakhya" id="RAM_k02_S106_V034_B001">तत्स्थैर्यं पितृवचनस्थितिस्थैर्यम् । दुःखहर्षयोर्युगपत्प्रवृत्तौ निमित्तं स्वयमेव व्याकरोति कविःन यातीति ॥ 2.106.34 ॥</div><br/>
            </div>
            <div class="verse" type="shloka" id="RAM_k02_S106_V035">
                <div class="versetext" uvacha="Valmiki">तमृत्विजो नैगमयूथवल्लभास्तथा विसंज्ञाश्श्रुकलाश्च मातरः ।<br/> तथा ब्रुवाणं भरतं प्रतुष्टुवुः प्रणम्य रामं च ययाचिरे सह ॥ 2.106.35॥</div>
                <div class="vyakhya" id="RAM_k02_S106_V035_B001">नैगमाः पुरे भवाः <span class="quote">निगमो निश्चये वेदे पुरे पथि वणिक्पथे</span> इति । तद्यूथवल्लभास्तद्गणमुख्याः । विसंज्ञा विचित्ताश्च ता अश्रुकला अश्रुप्रचुराश्च ॥ 2.106.35 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे षडुत्तरशततमः सर्गः ॥ 106 ॥</div>
        </strong>
    </div>
</body>
</html>
        

            