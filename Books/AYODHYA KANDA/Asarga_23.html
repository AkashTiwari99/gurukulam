<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_23 </title>
    <link rel="Textsheet" href="/Asarga_23.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S023" type="sarga" data-name=" sarga" data-title="अयोध्याकाण्डे त्रयोविंशः सर्गः"></div><br/>
            <h1>अयोध्याकाण्डे त्रयोविंशः सर्गः </h1>
            <div class="verse" type="shloka" id="RAM_k02_S023_V001">
                <div class="versetext" uvacha="Valmiki">इति ब्रुवति रामे तु लक्ष्मणोऽवाक्शिरा इव  ।<br/>ध्यात्वा मध्यं जगामाशु सहसा दैन्यहर्षयोः ॥ 2.23.1 ॥</div>
                <div class="vyakhya" id="RAM_k02_S023_V001_B001">दुःखहर्षयोर्मध्यं जगाम । रामस्य धर्मे धैर्यं दृष्ट्वा हर्षस्तस्य राज्यभ्रंशाद्दुःखमित्येषा मध्यगतिः लक्ष्मणस्य शेषावतारत्वेन तमोगुणप्रधानता, ज्येष्ठस्य विवेकवाक्यश्रवणेन सत्त्वोदयश्चेति भावः । अधःशिरस्त्वेनोक्तार्थस्यार्धाङ्गीकारध्वननम् । इवेन तमसः स्वाभाविकत्वात्तस्य स्थिरता ध्वन्यते ॥ 2.23.1 ॥</div><br/>
            </div>
            <div class="verse" type="shloka" id="RAM_k02_S023_V002">
                <div class="versetext" uvacha="Valmiki">तथा तु बध्वा भ्रुकुटीं भ्रुवोर्मध्ये नरर्षभः  ।<br/>निशश्वास महासर्पो विलस्थ इव रोषितः ॥ 2.23.2 ॥</div>
                <div class="vyakhya" id="RAM_k02_S023_V002_B001">तामेव दर्शयति तथा त्विति । तथा भयङ्करामित्यर्थः । बिलमत्र परबिलम् ॥ 2.23.2 ॥</div><br/>
            </div>
            <div class="verse" type="shloka" id="RAM_k02_S023_V003">
                <div class="versetext" uvacha="Valmiki">तस्य दुष्प्रतिवीक्ष्यं तद्भ्रुकुटीसहितं तदा  ।<br/>बभौ क्रुद्धस्य सिंहस्य मुखस्य सदृशं सुखम् ॥ 2.23.3 ॥ </div>
                <div class="vyakhya" id="RAM_k02_S023_V003_B001">दुष्प्रतिवीक्ष्यं संमुखतया द्रष्टुमशक्यम् । सादृश्यं दुर्दर्शत्वेन ॥ 2.23.3 ॥</div><br/>
            </div>
            <div class="verse" type="shloka" id="RAM_k02_S023_V004">
                <div class="versetext" uvacha="Valmiki">अग्रहस्तं विधुन्वंस्तु हस्ती हस्तमिवात्मनः  ।<br/>तिर्यगूर्ध्वं शरीरे च पातयित्वा शिरो धराम् ॥ 2.23.4 ॥</div>
                <div class="vyakhya" id="RAM_k02_S023_V004_B001">अग्रहस्तं हस्ताग्रम् । रामेण क्षमापनाय गृहीतमित्यर्थः । तिर्यगित्यादि क्रोधातिशयेन विविधं शिरोधूननं कृत्वेत्यर्थः चादध इत्यपि ॥ 2.23.4 ॥</div><br/>
            </div>
            <div class="verse" type="shloka" id="RAM_k02_S023_V005">
                <div class="versetext" uvacha="Valmiki">अग्राक्ष्णा वीक्षमाणस्तु तिर्यग्भ्रातरमब्रवीत्  ।<br/>अस्थाने सम्भ्रमो यस्य जातो वै सुमहानयम् ॥ 2.23.5 ॥</div>
                <div class="vyakhya" id="RAM_k02_S023_V005_B001">अग्राक्ष्णा कटाक्षेण । तिर्यग्वक्रं भ्रातरमीक्षमाणः । धर्मदोषो धर्मविरोधस्तत्प्रसङ्गेन तत्परिहारशेषतया, पितृवचनमकुर्वन्कथमस्मान्धर्मेण पालयिष्यतीति या लोकस्यातिशङ्का तदभावसंपादनहेतुना मयापि पितृवचसोऽकरणेऽन्योऽपि पितृवचो न करिष्यतीति लोकनाशशङ्काहेतुना च, यस्य ते सुमहानयं वनगमनं प्रति संभ्रमो जातः सोऽस्थानेऽयुक्तो भ्रान्तिमूल एव । भ्रान्तिमूलत्वमेवाह कथं हीति । अशौण्डीरमसमर्थं दैवमिति किंचिद्वस्तु प्रबलमिति । एवंजातीयकं यथा हि यथैव त्वं वदसि एतदेतज्जातीयं त्वद्विधः शौण्डीरो दैवनिराकरणेऽपि समर्थः क्षत्रियर्षभो यद्यसंभ्रान्तः स्यात्कथमेतद्वक्तुमर्हति, न कथमपि । अतः कृपणमसमर्थैकपरिग्राह्यतया शोच्यम् अशक्तं पौरुषसंनिधौ कार्यासमर्थं दैवपदार्थं प्राकृतवत्किमभिशंसस्यभिष्टौषि ॥ 2.23.5 ॥</div><br/>
            </div>
            <div class="verse" type="shloka" id="RAM_k02_S023_V006">
                <div class="versetext" uvacha="Valmiki">धर्मदोषप्रसङ्गेन लोकस्यानतिशङ्कया  ।<br/>कथं ह्येतदसंभ्रान्तस्त्वद्विधो वक्तुमर्हति ॥ 2.23.6 ॥</div>
                <div class="vyakhya" id="RAM_k02_S023_V006_B001">अग्राक्ष्णा कटाक्षेण । तिर्यग्वक्रं भ्रातरमीक्षमाणः । धर्मदोषो धर्मविरोधस्तत्प्रसङ्गेन तत्परिहारशेषतया, पितृवचनमकुर्वन्कथमस्मान्धर्मेण पालयिष्यतीति या लोकस्यातिशङ्का तदभावसंपादनहेतुना मयापि पितृवचसोऽकरणेऽन्योऽपि पितृवचो न करिष्यतीति लोकनाशशङ्काहेतुना च, यस्य ते सुमहानयं वनगमनं प्रति संभ्रमो जातः सोऽस्थानेऽयुक्तो भ्रान्तिमूल एव । भ्रान्तिमूलत्वमेवाह कथं हीति । अशौण्डीरमसमर्थं दैवमिति किंचिद्वस्तु प्रबलमिति । एवंजातीयकं यथा हि यथैव त्वं वदसि एतदेतज्जातीयं त्वद्विधः शौण्डीरो दैवनिराकरणेऽपि समर्थः क्षत्रियर्षभो यद्यसंभ्रान्तः स्यात्कथमेतद्वक्तुमर्हति, न कथमपि । अतः कृपणमसमर्थैकपरिग्राह्यतया शोच्यम् अशक्तं पौरुषसंनिधौ कार्यासमर्थं दैवपदार्थं प्राकृतवत्किमभिशंसस्यभिष्टौषि ॥ 2.23.6 ॥</div><br/>
            </div>
            <div class="verse" type="shloka" id="RAM_k02_S023_V007">
                <div class="versetext" uvacha="Valmiki">यथा ह्येवमशौण्डीरं शौण्डीरः क्षत्रियर्षभः  ।<br/>किं नाम कृपणं दैवमशक्तमभिशंससि ॥ 2.23.7 ॥</div>
                <div class="vyakhya" id="RAM_k02_S023_V007_B001">अग्राक्ष्णा कटाक्षेण । तिर्यग्वक्रं भ्रातरमीक्षमाणः । धर्मदोषो धर्मविरोधस्तत्प्रसङ्गेन तत्परिहारशेषतया, पितृवचनमकुर्वन्कथमस्मान्धर्मेण पालयिष्यतीति या लोकस्यातिशङ्का तदभावसंपादनहेतुना मयापि पितृवचसोऽकरणेऽन्योऽपि पितृवचो न करिष्यतीति लोकनाशशङ्काहेतुना च, यस्य ते सुमहानयं वनगमनं प्रति संभ्रमो जातः सोऽस्थानेऽयुक्तो भ्रान्तिमूल एव । भ्रान्तिमूलत्वमेवाह कथं हीति । अशौण्डीरमसमर्थं दैवमिति किंचिद्वस्तु प्रबलमिति । एवंजातीयकं यथा हि यथैव त्वं वदसि एतदेतज्जातीयं त्वद्विधः शौण्डीरो दैवनिराकरणेऽपि समर्थः क्षत्रियर्षभो यद्यसंभ्रान्तः स्यात्कथमेतद्वक्तुमर्हति, न कथमपि । अतः कृपणमसमर्थैकपरिग्राह्यतया शोच्यम् अशक्तं पौरुषसंनिधौ कार्यासमर्थं दैवपदार्थं प्राकृतवत्किमभिशंसस्यभिष्टौषि ॥ 2.23.7 ॥</div><br/>
            </div>
            <div class="verse" type="shloka" id="RAM_k02_S023_V008">
                <div class="versetext" uvacha="Valmiki">पापयोस्ते कथं नाम तयोः शङ्का न विद्यते  ।<br/>सन्ति धर्मोपधासक्ता धर्मात्मन्कि न बुध्यसे ॥ 2.23.8 ॥</div>
                <div class="vyakhya" id="RAM_k02_S023_V008_B001">एवं दैवावलम्बनं प्रतिक्षिप्य धर्मदोषप्रसङ्गं परिहरति पापयोरिति । पापात्मनोस्तयोः कैकेयीदशरथयोर्विषये ते कथं नाम शङ्का पापात्मत्वशङ्का न विद्यते न जायते । ननु धर्मव्यवहारवतोः कथमेषा शङ्का तत्राह सन्तीति । हे धर्मात्मन्धर्मैकस्वभाव धर्म उपधा छलं तत्रासक्तमासक्तिर्लोकप्रतारणाय येषां तादृश बहिर्धर्मपरा अन्तःपापासक्ताः सन्ति तान्किं कथं न बुध्यसे ॥ 2.23.8 ॥</div><br/>
            </div>
            <div class="verse" type="shloka" id="RAM_k02_S023_V009">
                <div class="versetext" uvacha="Valmiki">तयोः सुचरितं स्वार्थं शाठ्यात्परिजिहीर्षतोः  ।<br/>यदि नैवं व्यवसितं स्याद्धि प्रागेव राघव ।<br/>तयोः प्रागेव दत्तश्च स्याद्वरः प्रकृतश्च सः ॥ 2.23.9 ॥</div>
                <div class="vyakhya" id="RAM_k02_S023_V009_B001">तयोर्धर्मोपधत्वं दर्शयति तयोरिति । स्वार्थं स्वकार्यसिद्ध्यर्थम् सुचरितं त्वाम् शाठ्यान्मृषाक्लृप्तधर्मव्यवहारात् परिजिहीर्षतोस्त्यक्तुमिच्छतोस्तयोः कृत्यं किं न बुध्यसे इत्यनुकर्षः । अमुमर्थमर्थापत्त्या साधयति यदीति । यदि तयोरेवं शाठ्येन त्वदर्थप्रच्यावनं व्यवसितमभिप्रेतं न स्यात्तदाभिषेकारम्भं कृत्वा तद्विघ्नकरणं न स्यादिति शेषः । हि यस्मात्प्रागेव पूर्वकाल एव तयोर्दातृप्रतिग्रहीतृभावेन संबद्धः स वरः प्रकृतः प्रवृत्तप्रसङ्गस्तथ्यः स्यात्तदा प्रागेवाभिषेकारम्भात्पूर्वमेव दत्तः स्यात् त्वदभिषेकारम्भं विनैव भरताभिषेकत्वद्वनवासौ कृतौ स्याताम् । तस्माद्वरप्रदानकथा मिथ्यैवेति भावः ॥ 2.23.9 ॥</div><br/>
            </div>
            <div class="verse" type="shloka" id="RAM_k02_S023_V010">
                <div class="versetext" uvacha="Valmiki">लोकविद्विष्टमारब्धं त्वदन्यस्याभिषेचनम्  ।<br/>नोत्सहे सहितुं वीर तत्र मे क्षन्तुमर्हसि ॥ 2.23.10 ॥</div>
                <div class="vyakhya" id="RAM_k02_S023_V010_B001">यद्यपि दत्तोऽपि वरो राज्ञा विस्मृत इति तेन मदभिषेकारम्भः कृत इत्यादिसमाधानं शक्यं तथापीदृशवरदानस्य लोकविद्विष्टत्वेनानौचित्यादनुचितकर्तृत्वेन राजा त्याज्य एवेत्याह लोकेति । ज्येष्ठे श्रेष्ठगुणे जाग्रति कनिष्ठविषयकत्वात्तदभिषेचनस्य लोकविद्विष्टत्वं प्रत्यक्षव्यवहारविरोधाच्छास्त्रविरोधाच्चेति भावः । मे अपराधमिति शेषः । त्वद्विषये प्रतिवचनदानरूपं ममापराधं क्षन्तुमर्हसि ॥ 2.23.10 ॥</div><br/>
            </div>
            <div class="verse" type="shloka" id="RAM_k02_S023_V011">
                <div class="versetext" uvacha="Valmiki">येनैवमागता द्वैधं तव बुद्धिर्महामते  ।<br/>सोऽपि धर्मो मम द्वेष्यो यत्प्रसङ्गाद्विमुह्यसि ॥ 2.23.11 ॥ </div>
                <div class="vyakhya" id="RAM_k02_S023_V011_B001">प्रतिवचनमेवाह येनेत्यादि । यत्प्रसङ्गाद्यस्य पितृवचनस्य प्रसङ्गाद्धर्मत्वप्रसङ्गकल्पनाद्धेतोर्विमुह्यसि तदकरणे प्रत्यवायः स्यादिति मोहं प्राप्तोऽसि । येन च मोहेन तव बुद्धिरेवं द्वैधमागता पूर्वं राज्यग्रहणविषयत्वमधुना तत्त्यागविषयत्वरूपं प्रकारद्वयं प्राप्ता स धर्मोऽपि मम द्वेष्यः धर्माभासत्वादिति भावः ॥ 2.23.11 ॥</div><br/>
            </div>
            <div class="verse" type="shloka" id="RAM_k02_S023_V012">
                <div class="versetext" uvacha="Valmiki">कथं त्वं कर्मणा शक्तः कैकेयीवशवर्तिनः  ।<br/>करिष्यसि पितुर्वाक्यमधर्मिष्ठं विगर्हितम् ॥ 2.23.12 ॥</div>
                <div class="vyakhya" id="RAM_k02_S023_V012_B001">तस्य धर्माभासत्वमेवाह कथमिति । कर्मणाचिन्त्यवैभवस्वक्रियाशक्त्या कर्तुमकर्तुमन्यथा कर्तुं च शक्तः समर्थस्त्वं कैकेयीवशवर्तिनः स्त्रीजितस्य अत एव गर्हितं लोकनिन्द्यमधर्मिष्ठं च वचः करिष्यसि ॥ 2.23.12 ॥</div><br/>
            </div>
            <div class="verse" type="shloka" id="RAM_k02_S023_V013">
                <div class="versetext" uvacha="Valmiki">यदयं किल्विषाद्भेदः कृतोऽप्येवं न गृह्यते  ।<br/>जायते तत्र मे दुःखं धर्मसङ्गश्च गर्हितः ॥ 2.23.13 ॥</div>
                <div class="vyakhya" id="RAM_k02_S023_V013_B001">एवं स्पष्टेऽप्यधर्मे तवाधर्मबुद्धिर्न जायत इति मे दुःखमित्याह यदिति । अयं भेदोऽभिषेकविघटनात्मा किल्बिषान्मृषावरप्रकल्पनात्कृतोऽपि यद्यतस्त्वयैवं मृषावरप्रकल्पितत्वेन न गृह्यते, अतो मे तत्र तद्विषये दुःखं जायते । कपटकृतमप्यर्थमसौ साधुतया गृह्णातीति मम व्यथेति भावः । किचैवंविधधर्मासक्तिर्निन्द्या ॥ 2.23.13 ॥</div><br/>
            </div>
            <div class="verse" type="shloka" id="RAM_k02_S023_V014">
                <div class="versetext" uvacha="Valmiki">तवायं धर्मसंयोगो लोकस्यास्य विगर्हितः  ।<br/>मनसापि कथं कामं कुर्यात्त्वां कामवृत्तयोः ।<br/>तयोस्त्वहितयोर्नित्यं शत्र्वोः पित्रभिधानयोः ॥ 2.23.14 ॥</div>
                <div class="vyakhya" id="RAM_k02_S023_V014_B001">तदेवाह तवेत्यादिना । अयं वनवासरूपो दोषस्य दोषत्वाग्रहमेव शोचति । त्वां त्वां विना तत्कृते कर्मणि दैवकृतत्वबुद्धिं त्वां विनान्यः कामवृत्तयोरहितयोर्नित्यं पितृनामकशत्र्वोः कामं मनोरथं मनसापि कथं कुर्यात् अनुष्ठानं तु दूरत इति भावः ॥ 2.23.14 ॥</div><br/>
            </div>
            <div class="verse" type="shloka" id="RAM_k02_S023_V015">
                <div class="versetext" uvacha="Valmiki">यद्यपि प्रतिपत्तिस्ते देवी चापि तयोर्मतम्  ।<br/>तथाप्युपेक्षणीयं ते न मे तदपि रोचते ॥ 2.23.15 ॥</div>
                <div class="vyakhya" id="RAM_k02_S023_V015_B001">वरस्य वास्तवं दैवकृतत्वमभ्युपेत्याप्याह यद्यपीति । तयोः पित्रोः प्रतिपत्तिस्त्वदभिषेकविघटनविषया बुद्धिरपि दैवी च दैव्येवेति यद्यपि ते मतं तथापि ते त्वया स्वमतमप्येतदुपेक्षणीयं यतस्तदपीदृशं विरुद्धकारि दैवमपि न रोचते । एवं च प्रियभ्रातुर्ममासंमतत्वादिदं त्वया त्याज्यमिति भावः ॥ 2.23.15 ॥</div><br/>
            </div>
            <div class="verse" type="shloka" id="RAM_k02_S023_V016">
                <div class="versetext" uvacha="Valmiki">बिक्लवो वीर्यहीनो यः स दैवमनुवर्तते  ।<br/>वीराः संभावितात्मानो न दैवं पर्युपासते ॥ 2.23.16 ॥</div>
                <div class="vyakhya" id="RAM_k02_S023_V016_B001">किं च त्वादृशस्य दैवालम्बनवादोऽप्ययुक्त इत्याह विक्लव इति । लोकाप्रसिद्ध इत्यर्थः । संभावितात्मानः सर्वलोकश्लाध्यशौर्यादिमन्तः ॥ 2.23.16 ॥</div><br/>
            </div>
            <div class="verse" type="shloka" id="RAM_k02_S023_V017">
                <div class="versetext" uvacha="Valmiki">दैवं पुरुषकारेण यः समर्थः प्रवाधितुम्  ।<br/>न दैवेन विपन्नार्थः पुरुषः सोऽवसीदति ॥ 2.23.17 ॥</div>
                <div class="vyakhya" id="RAM_k02_S023_V017_B001">समर्थस्त्वादृशः विपन्नार्थो हतप्रयोजनः सः त्वादृशः ॥ 2.23.17 ॥</div><br/>
            </div>
            <div class="verse" type="shloka" id="RAM_k02_S023_V018">
                <div class="versetext" uvacha="Valmiki">द्रक्ष्यन्ति त्वद्य दैवस्य पौरुषं पुरुषस्य च  ।<br/>दैवमानुषयोरद्य व्यक्ता व्यक्तिर्भविष्यति ॥ 2.23.18 ॥</div>
                <div class="vyakhya" id="RAM_k02_S023_V018_B001">ननु दैवबाधनसामर्थ्यं न कस्यापि इति चेत्तत्राह द्रक्ष्यन्तीति । पौरुषं बलं द्रक्ष्यन्ति लोका इति शेषः । व्यक्तिः प्रबलदुर्बलत्वविवेकः । अद्य मत्पौरुषेणेति शेषः ॥ 2.23.18 ॥</div><br/>
            </div>
            <div class="verse" type="shloka" id="RAM_k02_S023_V019">
                <div class="versetext" uvacha="Valmiki">अद्य मे पौरुषहतं देवं द्रक्ष्यन्ति वै जनाः  ।<br/>येर्दैवादाहतं तेऽद्य दृष्टं राज्याभिषेचनम् ॥ 2.23.19 ॥</div>
                <div class="vyakhya" id="RAM_k02_S023_V019_B001">तदेवाह अद्येति । यैर्देवादाहतं राज्याभिषेचनं ते दृष्टं ते जना अद्य मत्पौरुषहतं दैवं द्रक्ष्यन्ति यद्दैवात् इति पाठे यस्माद्दैवादाहतम् । येन दैवेनाहतमिति यावत् । दृष्टं यैर्जनैर्दृष्टं ते जनास्तद्दैवं मत्पौरुषहतं द्रक्ष्यन्तीत्यर्थः ॥ 2.23.19 ॥</div><br/>
            </div>
            <div class="verse" type="shloka" id="RAM_k02_S023_V020">
                <div class="versetext" uvacha="Valmiki">असङ्कुशमिवोद्दामं गजं मदजलोद्धतम्  ।<br/>प्रधावितमहं देवं पौरुषेण निवर्तये ॥ 2.23.20 ॥</div>
                <div class="vyakhya" id="RAM_k02_S023_V020_B001">अत्यङ्कुशमतिक्रान्ताङ्कुशव्यापारम् । उद्दाममुत्कृष्टदामं निःशृङ्खलमिति यावत् । प्रधावितमभिमुखं धावितं पौरुषेण स्वगतबलेन निवर्तये ॥ 2.23.20 ॥</div><br/>
            </div>
            <div class="verse" type="shloka" id="RAM_k02_S023_V021">
                <div class="versetext" uvacha="Valmiki">लोकपालाः समस्तास्ते नाद्य रामाभिषेचनम् ।<br/>न च कृत्स्नास्त्रयो लोका विहन्युः किं पुनः पिता ॥ 2.23.21 ॥</div>
                <div class="vyakhya" id="RAM_k02_S023_V021_B001">दैवनिवर्तनं स्वबलस्येषत्करमित्याह लोकेत्यादि ॥ 2.23.21 ॥</div><br/>
            </div>
            <div class="verse" type="shloka" id="RAM_k02_S023_V022">
                <div class="versetext" uvacha="Valmiki">यैर्विवासस्तवारण्ये मिथो राजन्समर्थितः  ।<br/>अरण्ये ते विवत्स्यन्ति चतुर्दश समास्तथा ॥ 2.23.22 ॥</div>
                <div class="vyakhya" id="RAM_k02_S023_V022_B001">मिथः परस्परैकवाक्यतया स्वपौरुषेण । राजत्वं सिद्धवत्कृत्याह राजन्निति ॥ 2.23.22 ॥</div><br/>
            </div>
            <div class="verse" type="shloka" id="RAM_k02_S023_V023">
                <div class="versetext" uvacha="Valmiki">अहं तदाशां धक्ष्यामि पितुस्तस्याश्च या तव  ।<br/>अभिषेकविघातेन पुत्र राज्याय वर्तते ॥ 2.23.23 ॥</div>
                <div class="vyakhya" id="RAM_k02_S023_V023_B001">तदाशां तामाशाम् । तां काम् या तवाभिषेकविघातेन पुत्रराज्याय पुत्रराज्यप्रापणार्थं वर्तते तामित्यर्थः ॥ 2.23.23 ॥</div><br/>
            </div>
            <div class="verse" type="shloka" id="RAM_k02_S023_V024">
                <div class="versetext" uvacha="Valmiki">मङ्गलेन विरुद्धाय न स्यादैवबलं तथा  ।<br/>प्रभविष्यति दुःखाय यथोग्रं पौरुषं मम ॥ 2.23.24 ॥</div>
                <div class="vyakhya" id="RAM_k02_S023_V024_B001">मद्बलेन त्वत्पक्षभूतेन मया विरुद्धाय जनाय यथा ममोग्रं पौरुषं दुःखाय प्रभविष्यति तथा दैवबलं न स्यात् तन्निरासनसमर्थमिति शेषः ॥ 2.23.24 ॥</div><br/>
            </div>
            <div class="verse" type="shloka" id="RAM_k02_S023_V025">
                <div class="versetext" uvacha="Valmiki">ऊर्ध्वं वर्षसहस्रान्ते प्रजापाल्यमनन्तरम्  ।<br/>आर्यपुत्राः करिष्यन्ति वनवासं गते त्वयि ॥ 2.23.25 ॥</div>
                <div class="vyakhya" id="RAM_k02_S023_V025_B001">अथ वनवासोचितं कालं स्वयमेवाह ऊर्ध्वमिति । एतद्विवरणं वर्षसहस्रान्त इति । तस्मिन्नतीते त्वयि वनवासं गतेऽनन्तरमार्यपुत्रा आर्यस्य तव पुत्राः प्रजापाल्यं प्रजापालनरूपं राज्यं करिष्यन्ति तदानीमप्यन्येषां नावकाश इति भावः ॥ 2.23.25॥</div><br/>
            </div>
            <div class="verse" type="shloka" id="RAM_k02_S023_V026">
                <div class="versetext" uvacha="Valmiki">पूर्वराजर्षिवृत्त्या हि वनवासोऽभिधीयते  ।<br/>प्रजा निक्षिप्य पुत्रेषु पुत्रवत्परिपालने ॥ 2.23.26 ॥ </div>
                <div class="vyakhya" id="RAM_k02_S023_V026_B001">इदमेव युक्तमित्याह पूर्वेति । हि यतः पुत्रवत्परिपालननिमित्तं पुत्रेषु प्रजा निक्षिप्य पश्चाद्वनवासः पूर्वराजर्षिवृत्त्या तदाचारेणाभिधीयते । <span class="quote">विधीयते</span> इत्येव क्वचित्पाठः ॥ 2.23.26 ॥</div><br/>
            </div>
            <div class="verse" type="shloka" id="RAM_k02_S023_V027">
                <div class="versetext" uvacha="Valmiki">स चेद्राजन्यनेकाग्रे राज्यविभ्रमशङ्कया  ।<br/>नैवमिच्छसि धर्मात्मन्राज्यं राम त्वमात्मनि ॥ 2.23.27 ॥</div>
                <div class="vyakhya" id="RAM_k02_S023_V027_B001">राजनि दशरथेऽनेकाग्रे कामवशादुक्तवानप्रस्थधर्मानुष्ठानैकाग्रताराहित्येन चलचित्ततया प्रतिकूले सति राज्यविभ्रमशङ्कया तद्वचोविरोधेन राज्यग्रहणे सकललोकक्षोभेण स्वस्मिन्राज्यस्य विभ्रमशङ्कया चलनशङ्कया स्थैर्यशङ्कया स वनवासधर्मः त्वया चेदङ्गीक्रियत इति शेषः । किंच हे राम एवं श्रेष्ठत्वाद्धर्मतः प्राप्तं राज्यं तयैव शङ्कया यद्यात्मनि नेच्छसि तदा तां शङ्कां त्यजेति शेषः । <span class="quote">राज्यकामत्वम्</span> इति पाठे एवं प्राप्तं राज्यभोक्तृत्वं राज्यरूपभोग्यसंबन्धं वा यदि नेच्छसीत्यादि प्राग्वत् ॥ 2.23.27 ॥</div><br/>
            </div>
            <div class="verse" type="shloka" id="RAM_k02_S023_V028">
                <div class="versetext" uvacha="Valmiki">प्रतिजाने च ते वीर मा भूवं वीरलोकभाक्  ।<br/>राज्यं च तव रक्षेयमहं वेलेव सागरम् ॥ 2.23.28 ॥</div>
                <div class="vyakhya" id="RAM_k02_S023_V028_B001">तत्र हेतुः प्रतिजाने इत्यादि । अहं वेला सागरमिव तव राज्यं च त्वां च रक्षेयम् । अन्यथा वीरलोकभाङ्मा भूवमिति ते तवाग्रे प्रतिजाने ॥ 2.23.28 ॥</div><br/>
            </div>
            <div class="verse" type="shloka" id="RAM_k02_S023_V029">
                <div class="versetext" uvacha="Valmiki">मङ्गलैरभिषिञ्चख तत्र त्वं व्यापृतो भव  ।<br/>अहमेको महीपालानलं वारयितुं बलात् ॥ 2.23.29 ॥</div>
                <div class="vyakhya" id="RAM_k02_S023_V029_B001">तस्मात्त्वं मङ्गलैरभिषेकसाधनैरात्मानमभिषिञ्चस्व वसिष्ठादिभिरिति शेषः । तत्राभिषेकव्यापारे व्यापृतो व्यापृतचित्तो भव । तत्प्रतिबन्धकानहं वारयिष्यामीत्याह अहमिति । अलं समर्थः ॥ 2.23.29 ॥</div><br/>
            </div>
            <div class="verse" type="shloka" id="RAM_k02_S023_V030">
                <div class="versetext" uvacha="Valmiki">न शोभार्याविमौ बाहू न धनुर्भूषणाय मे  ।<br/>नासिराबन्धनार्थाय न शराः स्तम्भहेतवः ॥ 2.23.30 ॥</div>
                <div class="vyakhya" id="RAM_k02_S023_V030_B001">तदेव दर्शयति नेति । आबन्धनार्थाय काष्ठानां परस्परं बन्धनहेतुच्छिद्रादिकरणाय स्तम्भः कस्यचित्काष्ठादेरधःपतनप्रतिबन्धः ॥ 2.23.30 ॥</div><br/>
            </div>
            <div class="verse" type="shloka" id="RAM_k02_S023_V031">
                <div class="versetext" uvacha="Valmiki">अमित्रमथनार्थाय सर्वमेतच्चतुष्टयम्  ।<br/>न चाहं कामयेऽत्यर्थं यः स्याच्छत्रुर्मतो मम ॥ 2.23.31 ॥</div>
                <div class="vyakhya" id="RAM_k02_S023_V031_B001">न चेत्यादि सार्धस्लोक एकं वाकयम् । योऽत्यर्थं मम मतः संमतः शत्रुः स्यात्तं यं कंचिच्छत्रुं वज्रिणं वा इन्द्ररूपं वा प्रगृहीतेन तीक्ष्णधारत्वादिविशिष्टेनारिना न कल्पये न खण्डशः कल्पये, एवमहं न कामये च एवं कामनामपि न करोमि सर्वधा खण्डाम्येवेति भावः ॥ 2.23.31 ॥</div><br/>
            </div>
            <div class="verse" type="shloka" id="RAM_k02_S023_V032">
                <div class="versetext" uvacha="Valmiki">असिना तीक्ष्णधारेण विद्युच्चलितवर्चसा  ।<br/>प्रगृहीतेन वै शत्रु वज्रिणं वा न कल्पये ॥ 2.23.32 ॥</div>
                <div class="vyakhya" id="RAM_k02_S023_V032_B001">न चेत्यादि सार्धस्लोक एकं वाकयम् । योऽत्यर्थं मम मतः संमतः शत्रुः स्यात्तं यं कंचिच्छत्रुं वज्रिणं वा इन्द्ररूपं वा प्रगृहीतेन तीक्ष्णधारत्वादिविशिष्टेनारिना न कल्पये न खण्डशः कल्पये, एवमहं न कामये च एवं कामनामपि न करोमि सर्वधा खण्डाम्येवेति भावः ॥ 2.23.32 ॥</div><br/>
            </div>
            <div class="verse" type="shloka" id="RAM_k02_S023_V033">
                <div class="versetext" uvacha="Valmiki">खङ्गनिष्पेषनिष्पिष्टैर्गहना दुश्चरा च मे  ।<br/>हस्यश्वरथिहस्तोरुशिरोभिर्भविता मही ॥ 2.23.33 ॥</div>
                <div class="vyakhya" id="RAM_k02_S023_V033_B001">खड्गनिष्पेषनिष्पिष्टैः खड्गकृताघातेन खण्डितैर्मही गहना निरन्तरत्वात् । अत एव दुश्चरा हस्त्यादीनां हस्तादिभिः क्रमात्संबन्धः । भवितेति लुट् ॥ 2.23.33 ॥</div><br/>
            </div>
            <div class="verse" type="shloka" id="RAM_k02_S023_V034">
                <div class="versetext" uvacha="Valmiki">खङ्गधारा हता मेऽद्य दीप्यमाना इवाग्नयः  ।<br/>पतिष्यन्ति द्विषो भूमौ मेघा इव सविद्युतः ॥ 2.23.34 ॥</div>
                <div class="vyakhya" id="RAM_k02_S023_V034_B001">हता विच्छिन्ना अग्नय इव दीप्यमाना रक्तधारया अत एव सविद्युतो मेघा इव ॥ 2.23.34 ॥</div><br/>
            </div>
            <div class="verse" type="shloka" id="RAM_k02_S023_V035">
                <div class="versetext" uvacha="Valmiki">बद्धगोधाङ्गुलित्राणे प्रगृहीतशरासने  ।<br/>कथं पुरुषमानी स्यात्पुरुषाणां मयि स्थिते ॥ 2.23.35 ॥</div>
                <div class="vyakhya" id="RAM_k02_S023_V035_B001">उक्तधर्मविशिष्टे मयि स्थिते सति पुरुषाणां मध्ये कश्चिदपि कथं पुरुषमानी आत्मानं पुरुषं मन्यमानः शूराभिमानी कथं स्यादित्यर्थः ॥ 2.23.35 ॥</div><br/>
            </div>
            <div class="verse" type="shloka" id="RAM_k02_S023_V036">
                <div class="versetext" uvacha="Valmiki">बहुभिश्चैकमयस्यन्नेकेन च बहूञ्जनान्  ।<br/>विनियोक्ष्याम्यहं बाणान्नृवाजिगजमर्मसु ॥ 2.23.36 ॥</div>
                <div class="vyakhya" id="RAM_k02_S023_V036_B001">अत्यस्यन्पातयन् बहुभिर्बाणैः एकेन बाणेन विनियोक्ष्यामि त्यक्ष्यामि ॥ 2.23.36॥</div><br/>
            </div>
            <div class="verse" type="shloka" id="RAM_k02_S023_V037">
                <div class="versetext" uvacha="Valmiki">अद्य मेऽस्त्रप्रभावस्य प्रभावः प्रभविष्यति  ।<br/>राज्ञश्चाप्रभुतां कर्तुं प्रभुत्वं च तव प्रभो ॥ 2.23.37 ॥</div>
                <div class="vyakhya" id="RAM_k02_S023_V037_B001">अस्त्रप्रभावस्यास्त्रसामर्थ्यस्य प्रभावः प्रतापः राज्ञो दशरथस्य प्रभविष्यत्युज्जृम्भितो भविष्यति ॥ 2.23.37 ॥</div><br/>
            </div>
            <div class="verse" type="shloka" id="RAM_k02_S023_V038">
                <div class="versetext" uvacha="Valmiki">अद्य चन्दनसारस्य केयूरामोक्षणस्य च  ।<br/>वसूनां च विमोक्षस्य सुहृदां पालनस्य च ॥ 2.23.38 ॥</div>
                <div class="vyakhya" id="RAM_k02_S023_V038_B001">चन्दनसारस्य चन्दनसारानुलेपनस्य केयूरामोक्षणस्याङ्गदधारणस्य, वसूनां मोक्षणस्य दानस्य, सुहृज्जनपालनस्यानुरूपावर्हौ मे बाहू इमौ पीनप्रलम्बौ तेऽभिषेचनविघ्नस्य कर्तृ़णां निवारणे कर्म स्वानुरूपं कर्म करिष्यतः ॥ 2.23.38॥</div><br/>
            </div>
            <div class="verse" type="shloka" id="RAM_k02_S023_V039">
                <div class="versetext" uvacha="Valmiki">अनुरूपाविमौ बाहू राम कर्म करिष्यतः ।<br/>अभिषेचनविघ्न्नस्य कर्तृणां ते निवारणे ॥ 2.23.39 ॥</div>
                <div class="vyakhya" id="RAM_k02_S023_V039_B001">चन्दनसारस्य चन्दनसारानुलेपनस्य केयूरामोक्षणस्याङ्गदधारणस्य, वसूनां मोक्षणस्य दानस्य, सुहृज्जनपालनस्यानुरूपावर्हौ मे बाहू इमौ पीनप्रलम्बौ तेऽभिषेचनविघ्नस्य कर्तृ़णां निवारणे कर्म स्वानुरूपं कर्म करिष्यतः ॥ 2.23.39॥</div><br/>
            </div>
            <div class="verse" type="shloka" id="RAM_k02_S023_V040">
                <div class="versetext" uvacha="Valmiki">ब्रवीहि कोऽद्यैव मया वियुज्यतां तवासुहृत्प्राणयशः सुहृज्जनैः  ।<br/>तथा तवेयं वसुधा वशा भवेत्तथैव मां शाधि तवास्मि किंकरः ॥ 2.23.40 ॥</div>
                <div class="vyakhya" id="RAM_k02_S023_V040_B001">ब्रवीहीत्यार्ष ईट् । वियुज्यतां वियोज्यताम् ॥ 2.23.40 ॥</div><br/>
            </div>
            <div class="verse" type="shloka" id="RAM_k02_S023_V041">
                <div class="versetext" uvacha="Valmiki">विसृज्य बाष्पं परिसान्त्व्य चासकृत्स लक्ष्मणं राघववंशवर्धनः  ।<br/>उवाच पित्रोर्वचने व्यवस्थितं निबोध मामेष हि सौम्य सत्पथः ॥ 2.23.41 ॥</div>
                <div class="vyakhya" id="RAM_k02_S023_V041_B001">एवंवादिनं लक्ष्मणं रामो नायमेतस्य काल इत्याह विमृज्येति । बाष्पं लक्ष्मणनयनजं विमृज्य परिमृज्य । <span class="quote">विसृज्य</span> इति पाठेऽन्तर्भावितण्यर्थतया विसर्जयित्वा । चक्षुषी परिमृज्येति यावदिति कतकः । पित्रोर्वचने व्यवस्थितं प्रतिष्ठितं मां निबोध । हे सौम्य एष हि सत्पथः <span class="quote">जीवतोर्वाक्यकरणात्प्रत्यब्दं भूरिभोजनात् । गयायां पिण्डदानाच्च त्रिभिः पुत्रस्य पुत्रता</span>॥ इति न्यायादिति भावः । निबोधेत्यस्य नितरामतिशयेनावतरणकालिकवृत्तान्तस्मरणपूर्वकं जानीहि । एष हि एष एव सत्पथः सतां रक्षकः पन्था इत्यप्यर्थोऽत्र गूढः ॥ 2.23.41 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे त्रयोविंशः सर्गः॥ 23 ॥</div>
        </strong>
    </div>
</body>
</html>
        

            