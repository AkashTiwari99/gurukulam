<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_22 </title>
    <link rel="Textsheet" href="/Asarga_22.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S022" type="sarga" data-name=" sarga" data-title="अयोध्याकाण्डे द्वाविंशः सर्गः"></div><br/>
            <h1>अयोध्याकाण्डे द्वाविंशः सर्गः </h1>
            <div class="verse" type="shloka" id="RAM_k02_S022_V001">
                <div class="versetext" uvacha="Valmiki">अथ तं व्यथया दीनं सविशेषममर्षितम्  ।<br/>सरोषमिव नागेन्द्रं रोषविस्फारितेक्षणम् ॥ 2.22.1 ॥</div>
                <div class="vyakhya" id="RAM_k02_S022_V001_B001">अथ रामः सौमित्रेः कैकेयीविषयं रोषं शमयतीत्याह अथेति । व्यथया रामस्य राज्यहानिजन्यया । सविशेषं रामेष्टजनान्तरापेक्षयेति शेषः । अमर्षितं प्राप्तासहनम् । विस्फारणं विस्तारः ॥ 2.22.1 ॥</div><br/>
            </div>
            <div class="verse" type="shloka" id="RAM_k02_S022_V002">
                <div class="versetext" uvacha="Valmiki">आसाद्य रामः सौमित्रिं सुहृदं भ्रातरं प्रियम्  ।<br/>उवाचेदं स धैर्येण धारयन्सत्त्वमात्मवान् ॥ 2.22.2 ॥</div>
                <div class="vyakhya" id="RAM_k02_S022_V002_B001">आसाद्याभिमुखीकृत्य धैर्येण सत्त्वं चित्तमविकारितया धारयन्प्रकटयन् ॥ 2.22.2॥</div><br/>
            </div>
            <div class="verse" type="shloka" id="RAM_k02_S022_V003">
                <div class="versetext" uvacha="Valmiki">निगृह्य रोषं शोकं च धैर्यमाक्रम्य केवलम्  ।<br/>अवमानं निरस्यैनं गृहीत्वा हर्षमुत्तमम् ॥ 2.22.3 ॥ </div>
                <div class="vyakhya" id="RAM_k02_S022_V003_B001">किमुवाचेत्यत्राह निगृह्येति । रोषं पित्रादिवधहेतुम् । अवमानं वनप्रवासनरूपं निरस्य शत्रुकृतत्वाभावात् । उत्तमं हर्षं सत्यपालनेन पितुः पुण्यलोकसिद्धिजं हर्षम् ॥ 2.22.3 ॥</div><br/>
            </div>
            <div class="verse" type="shloka" id="RAM_k02_S022_V004">
                <div class="versetext" uvacha="Valmiki">उपक्कृप्तं यदेतन्मे अभिषेकार्थमुत्तमम्  ।<br/>सर्वं निवर्तय क्षिप्रं कुरु कार्यं निरव्ययम् ॥ 2.22.4 ॥</div>
                <div class="vyakhya" id="RAM_k02_S022_V004_B001">तादृशहर्षसिद्ध्यर्थमेव हे लक्ष्मण अभिषेकप्रयोजनकं निवर्तय । कार्यं वनगमनोपयुक्तम् ॥ 2.22.4 ॥</div><br/>
            </div>
            <div class="verse" type="shloka" id="RAM_k02_S022_V005">
                <div class="versetext" uvacha="Valmiki">सौमित्रे योऽभिषेकार्थे मम संभारसंभ्रमः  ।<br/>अभिषेकनिवृत्त्यर्थे सोऽस्तु संभारसंभ्रमः ॥ 2.22.5 ॥</div>
                <div class="vyakhya" id="RAM_k02_S022_V005_B001">तदेवाह सौमित्रे इति । संभारसंपादनाय यः संभ्रमस्त्वरा साभिषेकनिवृत्त्यर्थेऽस्तु । वनगमनपरिकरसंपादनायास्त्विति यावत् ॥ 2.22.5 ॥</div><br/>
            </div>
            <div class="verse" type="shloka" id="RAM_k02_S022_V006">
                <div class="versetext" uvacha="Valmiki">यस्या मद‌भिषेकार्थे मानसं परितप्यति  ।<br/>माता नः सा यथा न स्यात्सविशङ्का तथा कुरु ॥ 2.22.6 ॥</div>
                <div class="vyakhya" id="RAM_k02_S022_V006_B001">किंच यस्या मदभिषेकार्थे मदभिषेकनिवृत्तौ अर्थशब्दो निवृत्तिवचन इह <span class="quote">अर्थोऽभिधेयरैवस्तुप्रयोजननिवृत्तिषु</span> इत्यमरः । सविशङ्का कथमयं वने स्थास्यतीति शङ्कया सदुःखा । तथा कुरु । अल्पेनैव कालेन रामं द्रष्टासि, पित्राज्ञाभङ्गश्चातिनिन्द्य इत्यादिवाक्येरिति शेषः । यद्वा यस्याः कैकेय्या नो माता कैकेयी सशङ्का अयं वनं न गमिष्यतीति शङ्कासहिता ॥ 2.22.6 ॥</div><br/>
            </div>
            <div class="verse" type="shloka" id="RAM_k02_S022_V007">
                <div class="versetext" uvacha="Valmiki">तस्याः शङ्कामयं दुःखं मुहूर्तमपि नोत्सहे  ।<br/>मनसि प्रतिसंजातं सौमित्रेऽहमुपेक्षितुम् ॥ 2.22.7 ॥</div>
                <div class="vyakhya" id="RAM_k02_S022_V007_B001">कुत एवं तत्राह तस्या इति । तस्या मनसि प्रतिसंजातं शङ्कामयं दुःखं मुहूर्तमप्युपेक्षितुं नोत्सहे, <span class="quote">उदीक्षितुम्</span> इति पाठे द्रष्टुमित्यर्थः ॥ 2.22.7 ॥</div><br/>
            </div>
            <div class="verse" type="shloka" id="RAM_k02_S022_V008">
                <div class="versetext" uvacha="Valmiki">न बुद्धिपूर्वं नावुद्धं स्मरामीह कदाचन  ।<br/>मातृणां वा पितुर्वाहं कृतमल्पं च विप्रियम् ॥ 2.22.8 ॥</div>
                <div class="vyakhya" id="RAM_k02_S022_V008_B001">तदेवोपपादयति न बुद्धीति । अबुद्धम् अज्ञानपूर्वं वा । अल्पं चाल्पमपि विप्रियं विप्रियकरं कदाचन कदापि कृतं न स्मरामीत्यन्वयः । <span class="quote">समारब्धम्</span> इति पाठे नारब्धवानस्मीत्यर्थः ॥ 2.22.8 ॥</div><br/>
            </div>
            <div class="verse" type="shloka" id="RAM_k02_S022_V009">
                <div class="versetext" uvacha="Valmiki">सत्यः सत्याभिसंधश्च नित्यं सत्यपराक्रमः  ।<br/>परलोकभयाद्भीतो निर्भयोऽस्तु पिता मम ॥ 2.22.9 ॥</div>
                <div class="vyakhya" id="RAM_k02_S022_V009_B001">सत्यः सत्यवचनस्वभावः सत्याभिसंधः सत्यप्रतिज्ञः परलोकभयात्परलोकभयहेतोरसत्याद्भीतः पिता निर्भयोऽस्तु मया तत्कृतसत्यपरिपालनात् ॥ 2.22.9 ॥</div><br/>
            </div>
            <div class="verse" type="shloka" id="RAM_k02_S022_V010">
                <div class="versetext" uvacha="Valmiki">तस्यापि हि भवेदस्मिन्कर्मण्यप्रतिसंहृते  ।<br/>सत्यं नेति मनस्तापस्तस्य तापस्तपेच्च माम् ॥ 2.22.10 ॥</div>
                <div class="vyakhya" id="RAM_k02_S022_V010_B001">अस्मिन्कर्मण्यभिषेकविषये कर्मणि अप्रतिसंहृतेऽनिवर्तिते मम वचः सत्यं न वृत्तमिति मनस्तापो भवेत् तस्य च मनस्तापो मामपि तपेत् पितृहितमकुर्वतो मम जन्म व्यर्थमिति पीडयेत् ॥ 2.22.10 ॥</div><br/>
            </div>
            <div class="verse" type="shloka" id="RAM_k02_S022_V011">
                <div class="versetext" uvacha="Valmiki">अभिषेकविधानं तु तस्मात्संहृत्य लक्ष्मण  ।<br/>अन्वगेवाहमिच्छामि वनं गन्तुमितः पुरः ॥ 2.22.11 ॥</div>
                <div class="vyakhya" id="RAM_k02_S022_V011_B001">यत एवमतः अभिषेकेति । संहृत्य त्यक्त्वा अन्वगेव शीघ्रमेव इतः पुरोऽस्मान्नगरात् ॥ 2.22.11 ॥</div><br/>
            </div>
            <div class="verse" type="shloka" id="RAM_k02_S022_V012">
                <div class="versetext" uvacha="Valmiki">मम प्रव्रजनादद्य कृतकृत्या नृपात्मजा  ।<br/>सुतं भरतमव्यग्रमभिषेचयतां ततः ॥ 2.22.12 ॥</div>
                <div class="vyakhya" id="RAM_k02_S022_V012_B001">नृपात्मजा कैकेयी । अव्यग्रमव्याकुलम् ॥ 2.22.12 ॥</div><br/>
            </div>
            <div class="verse" type="shloka" id="RAM_k02_S022_V013">
                <div class="versetext" uvacha="Valmiki">मयि चीराजिनधरे जटामण्डलधारिणि  ।<br/>गतेऽरण्यं च कैकेय्या भविष्यति मनःसुखम् ॥ 2.22.13 ॥</div>
                <div class="vyakhya" id="RAM_k02_S022_V013_B001">गते गते एव ॥ 2.22.13 ॥</div><br/>
            </div>
            <div class="verse" type="shloka" id="RAM_k02_S022_V014">
                <div class="versetext" uvacha="Valmiki">बुद्धिः प्रणीता येनेयं मनश्च सुसमाहितम्  ।<br/>तं तु नार्हामि संक्लेष्टुं प्रव्रजिष्यामि मा चिरम् ॥ 2.22.14 ॥</div>
                <div class="vyakhya" id="RAM_k02_S022_V014_B001">कैकेय्या अत्र नापराधः अन्यप्रेरितत्वात् । तर्हि स एव दण्ड्यस्तत्राह बुद्धिरिति । येनेश्वरेण विधात्रेयं बुद्धिः कैकेय्याः प्रणीता मन्थराद्वारा दत्ता, मनश्च तद्बुद्दिविषयेऽर्थे सुसमाहितं स्थिरीकृतं तं संक्लेष्टुं मत्कृतमन्यथा जातमिति क्लेशयितुं नार्हामि तस्य मदधिकारित्वान्मद्रूपत्वाद्वेति गूढ आशयः मत्संकल्पकृतमेव तदिति गूडं व्यङ्ग्यम् अशक्यत्वादित्यापाततोऽर्थः । अतो वनं प्रव्रजिष्यामि । चिरं विलम्बो मा मास्त्वित्यर्थः ॥ 2.22.14 ॥</div><br/>
            </div>
            <div class="verse" type="shloka" id="RAM_k02_S022_V015">
                <div class="versetext" uvacha="Valmiki">कृतान्त एव सौमित्रे द्रष्टव्यो मत्प्रवासने  ।<br/>राज्यस्य च वितीर्णस्य पुनरेव निवर्तने ॥ 2.22.15 ॥</div>
                <div class="vyakhya" id="RAM_k02_S022_V015_B001">तत्प्रेरयितारमाह कृतान्त इत्यादि । मद्विवासने मद्विवासनप्रेरणायाम् एवमभिषेकविवर्तनप्रेरणायां कृतान्तो दैवमेवेन्द्रादीनां दुःखनिवर्तकादृष्टमेवेति गूढम् । मत्प्रजानां मत्कृतपरिपालनलाभाभावजनकमदृष्टमिति स्फुटं द्रष्टव्यः कारणत्वेन द्रष्टव्यः । यत्तु रामस्य प्राक्कृतदुरदृष्टं दैवमिति तन्न, भगवतस्तस्याभावात् ॥ 2.22.15 ॥</div><br/>
            </div>
            <div class="verse" type="shloka" id="RAM_k02_S022_V016">
                <div class="versetext" uvacha="Valmiki">कैकेय्याः प्रतिपत्तिर्हि कथं स्यान्मम वेदने ।<br/>यदि तस्या न भावोऽयं कृतान्तविहितो भवेत् ॥ 2.22.16 ॥</div>
                <div class="vyakhya" id="RAM_k02_S022_V016_B001">तदुपपादयति कैकेय्या इति । प्रतिपत्तिरध्यवसायः । यदि कृतान्तविहितस्तत्प्रेरितोऽयं भावोऽभिप्रायो न भवेत् ॥ 2.22.16 ॥</div><br/>
            </div>
            <div class="verse" type="shloka" id="RAM_k02_S022_V017">
                <div class="versetext" uvacha="Valmiki">जानासि हि यथा सौम्य न मातृषु ममान्तरम्  ।<br/>भूतपूर्वं विशेषो वा तस्या मयि सुतेऽपि वा ॥ 2.22.17 ॥</div>
                <div class="vyakhya" id="RAM_k02_S022_V017_B001">ईदृशस्य कैकेय्या भावस्य दैवकारणकत्वसिद्धये तस्याः सहजभावमाह जानासीत्यादि । अन्तरं वैषम्यम् । भूतपूर्वं तस्या वा मयि सुते भरतेऽपि वा न विशेषो भूतपूर्वः तस्माद्दैवकृतमेव वैषम्यमिति भावः ॥ 2.22.17 ॥</div><br/>
            </div>
            <div class="verse" type="shloka" id="RAM_k02_S022_V018">
                <div class="versetext" uvacha="Valmiki">सोऽभिषेकनिवृत्त्यर्थैः प्रवासाथैश्च दुर्वचैः  ।<br/>उग्रैर्वाक्यैरहं तस्या नान्यद्देवात्समर्थये ॥ 2.22.18 ॥</div>
                <div class="vyakhya" id="RAM_k02_S022_V018_B001">तस्मात् स इति । सोऽहं रामो दुर्वचैः सामान्येनापि न वक्तुं शक्यैः किं पुनर्वाच्यं दशरथपत्न्या केकयकन्यया, तादृशैर्वाक्यै राज्ञः कैकेय्या प्रेरणे दैवादन्यत्कारणं सोऽहं रामो न समर्थय इत्यन्वयः ॥ 2.22.18 ॥</div><br/>
            </div>
            <div class="verse" type="shloka" id="RAM_k02_S022_V019">
                <div class="versetext" uvacha="Valmiki">कथं प्रकृतिसंपन्ना राजपुत्री तथागुणा  ।<br/>ब्रूयात्सा प्राकृतेव स्त्री मत्पीड्यं भर्तृसंनिधौ ॥ 2.22.19 ॥</div>
                <div class="vyakhya" id="RAM_k02_S022_V019_B001">तदेव द्रढयति कथमिति । प्रकृतिसंपन्ना सत्त्वप्रकृतियुक्ता तथागुणा प्रागनुभूततादृक्कल्याणगुणा तत्रापि भर्तृसंनिधौ मत्पीड्यं मत्पीडाजनकं तदेव । <span class="quote">मदधम्</span> इति पाठेऽप्ययमेवार्थः । वाक्यं ब्रूयात् यदि न दैवप्रेरितेति भावः ॥ 2.22.19 ॥</div><br/>
            </div>
            <div class="verse" type="shloka" id="RAM_k02_S022_V020">
                <div class="versetext" uvacha="Valmiki">यदचिन्त्यं तु तदैवं भूतेष्वपि न हन्यते  ।<br/>व्यक्तं मयि च तस्यां च पतितो हि विपर्ययः ॥ 2.22.20 ॥</div>
                <div class="vyakhya" id="RAM_k02_S022_V020_B001">ननु तद्दैवं क्वास्ति, कीदृक्चेत्यत आह यदिति । देशकालवृत्तितया यदचिन्त्यमीदृग्विधमिति चिन्तयितुमशक्यं तद्दैवं यद्भूतेषु भूताधिष्ठातृषु ब्रह्मादिष्वपि न हन्यते न प्रतिहतं भवति हि अतस्तत्कृत एव तस्यां मयि च विपर्ययः पूर्वस्थितवात्सल्यापगमरूपो हस्तगतराज्यभ्रंशरूपश्च पतितः ॥ 2.22.20 ॥</div><br/>
            </div>
            <div class="verse" type="shloka" id="RAM_k02_S022_V021">
                <div class="versetext" uvacha="Valmiki">कश्च देवेन सौमित्रे योद्रुमुत्सहते पुमान्  ।<br/>यस्य तु ग्रहणं किंचित्कर्मणोऽन्यन्न दृश्यते ॥ 2.22.21 ॥</div>
                <div class="vyakhya" id="RAM_k02_S022_V021_B001">ननु शौर्येण दैवं हनिष्यामीति चेत्तत्राह कश्चेति । यस्य दैवस्य ग्रहणं ज्ञानं ज्ञानजनकं कर्मणः फलादन्यन्न दृस्यते । एवं च नित्यकार्यानुमेयतया प्रागज्ञातत्वाद्योद्धुमशक्यं जाते तु फले विफलं युद्धम् फलेन तस्य नाशाच्चेति भावः ॥ 2.22.21 ॥</div><br/>
            </div>
            <div class="verse" type="shloka" id="RAM_k02_S022_V022">
                <div class="versetext" uvacha="Valmiki">सुखदुःखे भयक्रोधौ लाभालाभौ भवाभवौ  ।<br/>यस्य किंचित्तथाभूतं ननु दैवस्य कर्म तत् ॥ 2.22.22 ॥</div>
                <div class="vyakhya" id="RAM_k02_S022_V022_B001">सर्वतो दैवमेव प्रबलं पौरुषं तु काकतालीयमित्याह सुखेत्यादि । भवाभवौ बन्धमोक्षौ एषां मध्ये यस्य यत्तथाभूतमचिन्त्यकारणकं किंचित्कार्यं तन्ननु निश्चयेन दैवस्य कर्म फलम् ॥ 2.22.22 ॥</div><br/>
            </div>
            <div class="verse" type="shloka" id="RAM_k02_S022_V023">
                <div class="versetext" uvacha="Valmiki">ऋषयोऽप्युग्रतपसो दैवेनाभिप्रचोदिताः  ।<br/>उत्सृज्य नियमांस्तीव्रान्भ्रश्यन्ते काममन्युभिः ॥ 2.22.23 ॥</div>
                <div class="vyakhya" id="RAM_k02_S022_V023_B001">दैवप्राबल्यमेव द्रढयति ऋषय इति । विश्वामित्रादयः मन्युः क्रोधः बहुवचनं व्यक्तिबहुत्वात् तैर्भ्रश्यन्तेऽभिभूयन्ते ॥ 2.22.23 ॥</div><br/>
            </div>
            <div class="verse" type="shloka" id="RAM_k02_S022_V024">
                <div class="versetext" uvacha="Valmiki">असंकल्पितमेवेह यदकस्मात्प्रवर्तते  ।<br/>निवर्त्यारब्धमारम्भैर्ननु दैवस्य कर्म तत् ॥ 2.22.24 ॥</div>
                <div class="vyakhya" id="RAM_k02_S022_V024_B001">पुनरपि स्ववनवासस्य दैवजत्वं द्रढयितुं दैवकार्यलक्षणमाह असङ्कल्पितमिति । आरम्भैर्यत्नैरारब्धमुपक्रान्तं कार्यं निवर्त्य यदसङ्कल्पितमेवाचिन्तितमेवाकस्माद्दृष्टहेतुं विना प्रवर्तते तद्दैवस्य कर्म ननु ॥ 2.22.24 ॥</div><br/>
            </div>
            <div class="verse" type="shloka" id="RAM_k02_S022_V025">
                <div class="versetext" uvacha="Valmiki">एतया तत्त्वया बुद्ध्या संस्तभ्यात्मानमात्मना  ।<br/>व्याहतेऽप्यभिषेके मे परितापो न विद्यते ॥ 2.22.25 ॥</div>
                <div class="vyakhya" id="RAM_k02_S022_V025_B001">उपसंहरति एतयेति । तत्त्वया यथार्थया बुद्ध्या बुद्धियोगेनात्मनान्तःकरणस्थेनात्मानमन्तःकरणसंस्तभ्य यदि तिष्ठसीति शेषः । तदा मेऽभिषेके व्याहतेऽपि तव परितापो न विद्यते न भवति ॥ 2.22.25 ॥</div><br/>
            </div>
            <div class="verse" type="shloka" id="RAM_k02_S022_V026">
                <div class="versetext" uvacha="Valmiki">तस्मादपरितापः संस्त्वमप्यनुविधाय माम्  ।<br/>प्रतिसंहारय क्षिप्रमाभिषेचनिकीं क्रियाम् ॥ 2.22.26 ॥</div>
                <div class="vyakhya" id="RAM_k02_S022_V026_B001">अथ तत्कालकर्तव्यं नियुङ्क्ते तस्मादिति । उपदिष्टबुद्धियोगबलादित्यर्थः । अपरितापः परितापहीनः संस्त्वमपि मामनुविधाय मामनुसृत्याभिषेचनिकीं तत्प्रयोजनिकां क्रियामलङ्कारं प्रतिसंहारय निवर्तय । अनेन गूढं लक्ष्मणस्यापि वनगमनं सूचितम् ॥ 2.22.26 ॥</div><br/>
            </div>
            <div class="verse" type="shloka" id="RAM_k02_S022_V027">
                <div class="versetext" uvacha="Valmiki">एभिरेव घटैः सर्वैरभिषेचनसंभृतैः  ।<br/>मम लक्ष्मण तापस्ये व्रतस्नानं भविष्यति ॥ 2.22.27 ॥ </div>
                <div class="vyakhya" id="RAM_k02_S022_V027_B001">तापस्ये तद्रूपव्रतस्य सङ्कल्पे व्रतस्नानं व्रतसङ्कल्पायापेक्षितं स्नानं व्रतस्नानं तदेभिर्भविष्यतीति योजना ॥ 2.22.27 ॥</div><br/>
            </div>
            <div class="verse" type="shloka" id="RAM_k02_S022_V028">
                <div class="versetext" uvacha="Valmiki">अथवा किं ममैतेन राज्यद्रव्यमयेन तु  ।<br/>उद्धृतं से स्वयं तोयं व्रतादेशं करिष्यति ॥ 2.22.28 ॥</div>
                <div class="vyakhya" id="RAM_k02_S022_V028_B001">तापस्यव्रतस्नानेऽप्येभिः क्रियमाणे राज्यलिप्सया स्नानं कृतवानिति कैकेय्याः शङ्का मा भूदिति तन्निषेधति-- अथवेति । राज्यद्रव्यमयेन राज्याभिषेकसाधनमङ्गलद्रव्यप्रचुरेण । स्वयं स्वहस्तेनोद्धृतं तोयं मे व्रतादेशं व्रतसङ्कल्पाधिकारम् ॥ 2.22.28 ॥</div><br/>
            </div>
            <div class="verse" type="shloka" id="RAM_k02_S022_V029">
                <div class="versetext" uvacha="Valmiki">मा च लक्ष्मण संतापं कार्षीर्लक्ष्म्या विपर्यये  ।<br/>राज्यं वा वनवासो वा वनवासो महोदयः ॥ 2.22.29 ॥</div>
                <div class="vyakhya" id="RAM_k02_S022_V029_B001">राज्यवनवासयोर्वनवासो महोदयो महाफलः । प्रजानां कृत्याकृत्यचिन्ताव्यापारराहित्येन सततं तपःप्रवृत्त्या पितृवाक्यपरिपालनेन चेति भावः ॥ 2.22.29 ॥</div><br/>
            </div>
            <div class="verse" type="shloka" id="RAM_k02_S022_V030">
                <div class="versetext" uvacha="Valmiki">न लक्ष्मणास्मिन्मम राज्यविघ्ने माता यवीयस्यभिशङ्कितव्या  ।<br/>दैवाभिपन्ना न पिता कथञ्चिज्जानासि देवं हि तथाप्रभावम् ॥ 2.22.30 ॥</div>
                <div class="vyakhya" id="RAM_k02_S022_V030_B001">उपदेशस्य परमप्रयोजनमाह नेति । न माताभिशङ्कितव्या, न पिताभिशङ्कितव्यः, यतो दैवाभिपन्ना दैवग्रस्ता एवमभिशङ्कत इति शेषः । यद्वा दैवाभिपन्नत्वं मातापित्रोर्विशेषणम् । त्वं च दैवं तथाप्रभावमिति जानासि, अतो नातिशङ्कनीया ॥ 2.22.30 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे द्वाविंशः सर्गः ॥ 22 ॥</div>
        </strong>
    </div>
</body>
</html>
        

            