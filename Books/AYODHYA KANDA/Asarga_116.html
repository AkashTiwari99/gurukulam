<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_116 </title>
    <link rel="Textsheet" href="/Asarga_116.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S116" type="sarga" data-name=" sarga" data-title="अयोध्याकाण्डे षोडशाधिकशततमः सर्गः "></div><br/>
            <h1>अयोध्याकाण्डे षोडशाधिकशततमः सर्गः  </h1>
            <div class="verse" type="shloka" id="RAM_k02_S116_V001">
                <div class="versetext" uvacha="Valmiki">प्रतियाते तु भरते वसन्रामस्तदा वने ।<br/> लक्षयामास सोद्वेगमथौत्सुक्यं तपस्विनाम् ॥ 2.116.1॥</div>
                <div class="vyakhya" id="RAM_k02_S116_V001_B001">सोद्वेगं सभयम् । औत्सुक्यमाश्रमान्तरगमनौत्सुक्यम् ॥ 2.116.1 ॥</div><br/>
            </div>
            <div class="verse" type="shloka" id="RAM_k02_S116_V002">
                <div class="versetext" uvacha="Valmiki">ये तत्र चित्रकूटस्य पुरस्तात्तापसाश्रमे ।<br/> राममाश्रित्य निरतास्तानलक्षयदुत्सुकान् ॥ 2.116.2॥</div>
                <div class="vyakhya" id="RAM_k02_S116_V002_B001">पुरस्तात्पूर्वं ये तापसाः । चित्रकूटस्याश्रमे । संधिरार्षः । राममाश्रित्य निरता नितरां रताः सानन्दास्तानुत्सुकानलक्षयत् । अत्रेदं बोध्यम्--चैत्रशुक्लदशस्यां पुष्ये रामवनप्रस्थानम्, ततः पूर्णिमायामर्धरात्रे दशरथगरणम्, ततः पक्षेण भरतागमनमयोध्यायाम्, तत और्ध्वदेहिकेन पक्षो गतः । एवं वैशाखे गते ज्येष्ठे भरतस्य चित्रकूटं प्रति प्रस्थानम्, अग्रे वर्षाकाले संनिहिते सति कार्तिक्यन्तं चित्रकूटे वासो रामस्य, तदनन्तरं तापसौत्सुक्यलक्षणम्, न तु भरतनिवृत्त्यनन्तरमेवैतदिति । अत एव पाझे भरतस्यायोध्यां प्रतिनिवृत्त्यनन्तरमुक्तम्--<span class="quote"> राघवश्चित्रकूटाद्रौ सानुजोऽरमत स्त्रिया । कदाचिदङ्के वैदेह्या निद्राणे रघुनन्दने ॥ ऐन्द्रः काकः समागम्य जानकीं वीक्ष्य कामुकः । विददार नखैस्तीक्ष्णैः पीनोन्नतपयोधरम् ॥ तद्दृष्ट्वा राघवः क्रुद्धः कुशं जग्राह पाणिना । ब्राह्मेणास्त्रेण संयोज्य चिक्षेप ध्वाङ्क्षमारणे ॥ तं दृष्ट्वा घोरसंकाशं ज्वलत्कालानलोपमम् । दृष्ट्वा काकः प्रदुद्राव निनदन्दारुणस्वानम् ॥ वायसस्त्रिषु लोकेषु बभ्राम भयपीडितः । यत्र यत्र ययौ काकः शरणार्थी च वायसः ॥ तत्र तत्र तदस्त्रं तु प्रविवेश भयावहम् । ब्रह्माणमिन्द्रं रुद्रं मां शरणार्थी जगाम सः ॥ तं दृष्ट्वा वायसं भीतं देवता न ररक्षिम । न शक्ताः स्म वयं त्रातुं राघवास्त्राद्भयंकरात् ॥ इत्यब्रूम महादेवा अन्यथास्त्रं दहेच्च नः । पुनश्चागाद्विधिं काको दयया विधिराह तम् ॥ भो भो बलिभुजां श्रेष्ठ तमेव शरणं व्रज । स एव रक्षकः श्रीशः शरणागतवत्सलः ॥ इत्यक्तः सोऽथ बलिभुग्ब्रह्मणा रघुनन्दनम् । उपेत्य सहसा भूमौ निपपात भयातुरः ॥ प्राणसंशयमापन्नं दृष्ट्वा सीता तु वायसम् । त्राहि त्राहीति भर्तारमुवाच दयिता विभुम् ॥ तच्छिरः पादयोस्तस्य युयुजे चाथ जानकी । तमुत्थाप्य करेणाथ कृपापीयूषसागरः ॥ ररक्षासौ निजास्त्रय तदेकाक्षि ददौ तदा । वायसोऽपि मुहुर्नत्वा सीतायै राघवाय च ॥ उवाच चित्रकूटाद्रौ स्तूयमानो महर्षिभिः ॥</span> इति ॥ 2.116.2 ॥</div><br/>
            </div>
            <div class="verse" type="shloka" id="RAM_k02_S116_V003">
                <div class="versetext" uvacha="Valmiki">नयनैर्भ्रुकुटीभिश्च रामं निर्दिश्य शङ्किताः ।<br/> अन्योन्यमुपजल्पन्तः शनैश्चक्रुमिथः कथाः ॥ 2.116.3॥</div>
                <div class="vyakhya" id="RAM_k02_S116_V003_B001">कथमलक्षयत्तत्राह--नयनैरित्यादि । निर्दिश्य पदर्श्य शङ्कीता रामः किं मंस्यत इति भीताः नयनादिभिः प्रदर्श्यान्योन्यमुपजल्पन्त आह्वयन्तः शनैरुपांशु कथाश्चक्रुः । अयं राम इह सस्त्रीक आस्ते, राक्षसाश्चैतद्द्वेषेणेह संचरन्तोऽस्मान्बाधन्ते, अतोऽन्यत्र गन्तव्यमित्येवंरूपाः कथाश्चक्रुः ॥ 2.116.3 ॥</div><br/>
            </div>
            <div class="verse" type="shloka" id="RAM_k02_S116_V004">
                <div class="versetext" uvacha="Valmiki">तेषामौत्सुक्यमालक्ष्य रामस्वात्मनि शङ्कत ।<br/> कृताञ्जलिरुवाचेदमृषिं कुलपतिं ततः ॥ 2.116.4॥</div>
                <div class="vyakhya" id="RAM_k02_S116_V004_B001">शङ्कत आशङ्कतेत्यर्थः । एतदाश्रभत्यागकारणमात्मनिष्ठं दोषमशङ्कतेत्यर्थः अत एव कृताञ्जलिः सन्कुलपतिमृषिसंघस्वामिनमाश्रममस्वामिनं वा । <span class="quote"> कुलमन्वयसंघातगृहोत्पत्त्याश्रमेषु च </span> ॥ 2.116.4 ॥</div><br/>
            </div>
            <div class="verse" type="shloka" id="RAM_k02_S116_V005">
                <div class="versetext" uvacha="Valmiki">न कञ्चिद्भगवन्किचित्पूर्ववृत्तमिदं मयि ।<br/> दृश्यते विकृतं येन विक्रियन्ते तपस्विनः ॥ 2.116.5॥</div>
                <div class="vyakhya" id="RAM_k02_S116_V005_B001">मयि पूर्ववृत्तं पूर्वराजवृत्तं न दृश्यते कच्चित् विकृतं वा दृश्यते कच्चित् येन तपस्विविक्रियारूपं किंचित्कारणकं भवति तन्निवेदयतु भवानिति शेषः ॥ 2.116.5 ॥ </div><br/>
            </div>
            <div class="verse" type="shloka" id="RAM_k02_S116_V006">
                <div class="versetext" uvacha="Valmiki">प्रमादाच्चरितं किंचित्कञ्चिन्नावरजस्य मे ।<br/> लक्ष्मणस्यर्षिभिर्दृष्टं नानुरूपं महात्मनः ॥ 2.116.6॥</div>
                <div class="vyakhya" id="RAM_k02_S116_V006_B001">अवरजस्य लक्ष्मणस्य नानुरूपं चरितमयुक्ताचरणं प्रमादाज्जातं किंचिदृषिभिर्न दृष्टं कच्चित् ॥ 2.116.6 ॥ </div><br/>
            </div>
            <div class="verse" type="shloka" id="RAM_k02_S116_V007">
                <div class="versetext" uvacha="Valmiki">कच्चिच्छुश्रूषमाणा वः शुश्रूषणपरा मयि ।<br/> प्रमदाभ्युचितां वृत्ति सीतायुक्तां न वर्तते ॥ 2.116.7॥</div>
                <div class="vyakhya" id="RAM_k02_S116_V007_B001">वः शुश्रूषमाणा अर्ध्यपाद्यादिना युष्मान्सेवमाना अधुना मच्छुश्रूषानुरोधात्प्रमदोचितां युष्यासु युक्तां वृत्तिं शुश्रूषाविषयां सीता न वर्तते कच्चित् ॥ 2.116.7 ॥</div><br/>
            </div>
            <div class="verse" type="shloka" id="RAM_k02_S116_V008">
                <div class="versetext" uvacha="Valmiki">अथर्षिर्जरया वृद्धस्तपसा च जरां गतः ।<br/> वेपमान इवोवाच रामं भूतदयापरम् ॥ 2.116.8॥</div>
                <div class="vyakhya" id="RAM_k02_S116_V008_B001">तपसा व वृद्ध इत्यनुकर्षः । वेपमान इव कथं वा रामो मंस्यत इति कम्पः जरया वा कम्पः । इव एवार्थे ॥ 2.116.8 ॥</div><br/>
            </div>
            <div class="verse" type="shloka" id="RAM_k02_S116_V009">
                <div class="versetext" uvacha="Valmiki">कुतः कल्याणसत्त्वायाः कल्याणाभिरतेः सदा ।<br/> चलनं तात वैदेह्यास्तपस्विषु विशेषतः ॥ 2.116.9॥</div>
                <div class="vyakhya" id="RAM_k02_S116_V009_B001">सत्त्वं स्वभावः ॥ 2.116.9 ॥</div><br/>
            </div>
            <div class="verse" type="shloka" id="RAM_k02_S116_V010">
                <div class="versetext" uvacha="Valmiki">त्वन्निमित्तमिदं तावत्तापसान्प्रतिवर्तते ।<br/> रक्षोभ्यस्तेन संविग्नाः कथयन्ति मिथः कथाः ॥ 2.116.10॥</div>
                <div class="vyakhya" id="RAM_k02_S116_V010_B001">त्वन्निमित्तं त्त्वत्तो हेतोः । इदं भयं रक्षोभ्यः समागतमिति भावः ॥ 2.116.10 ॥</div><br/>
            </div>
            <div class="verse" type="shloka" id="RAM_k02_S116_V011">
                <div class="versetext" uvacha="Valmiki">रावणावरजः कश्चित्खरो नामेह राक्षसः ।<br/> उत्पाट्य तापसान्सर्वाञ्जनस्थाननिवासिनः ॥ 2.116.11॥</div>
                <div class="vyakhya" id="RAM_k02_S116_V011_B001">कथं तत्राह--रावणेति । उत्पाट्य संपीड्य ॥ 2.116.11 ॥</div><br/>
            </div>
            <div class="verse" type="shloka" id="RAM_k02_S116_V012">
                <div class="versetext" uvacha="Valmiki">धृष्टश्च जितकाशी च नृशंसः पुरुषादकः ।<br/> अवलिप्तश्च पापश्च त्वां च तात न मृष्यते ॥ 2.116.12॥</div>
                <div class="vyakhya" id="RAM_k02_S116_V012_B001">जितकाशी जिताहवो जितभयो वा त्वां च न भृष्यते पीडयितुमिच्छति ॥ 2.116.12 ॥</div><br/>
            </div>
            <div class="verse" type="shloka" id="RAM_k02_S116_V013">
                <div class="versetext" uvacha="Valmiki">त्वं यदाप्रभृति ह्यस्मिन्नाश्रमे तात वर्तसे ।<br/> तदाप्रभृति रक्षांसि विप्रकुर्वन्ति तापसान् ॥ 2.116.13॥</div>
                <div class="vyakhya" id="RAM_k02_S116_V013_B001">विप्रकुर्वन्त्यपकुर्वन्ति ॥ 2.116.13 ॥</div><br/>
            </div>
            <div class="verse" type="shloka" id="RAM_k02_S116_V014">
                <div class="versetext" uvacha="Valmiki">दर्शयन्ति हि वीभत्सैः क्रूरैर्भीषणकैरपि ।<br/> नानारूपैर्विरूपैश्च रूपैरसुखदर्शनैः॥ 2.116.14॥</div>
                <div class="vyakhya" id="RAM_k02_S116_V014_B001">तमपकारं दर्शयति--दर्शयन्तीति । बीभत्सैर्जुगुप्सितरूपेरात्मानं दर्शयन्तीत्यन्वयः ॥ 2.116.14 ॥</div><br/>
            </div>
            <div class="verse" type="shloka" id="RAM_k02_S116_V015">
                <div class="versetext" uvacha="Valmiki">अप्रशस्तैरशुचिभिः संप्रयुज्य च तापसान् ।<br/> प्रतिघ्न्नन्यपरान्क्षिप्रमनार्याः पुरतः स्थितान् ॥ 2.116.15॥</div>
                <div class="vyakhya" id="RAM_k02_S116_V015_B001">अप्रशस्तैः पापजनकैरशुचिभिः पदार्थैतस्तापसान्संप्रयुज्य विप्रकुर्वन्ति । अपरानपि मृदन्प्रतिघ्नन्त्यपि पीडयन्त्यपि ॥ 2.116.15 ॥</div><br/>
            </div>
            <div class="verse" type="shloka" id="RAM_k02_S116_V016">
                <div class="versetext" uvacha="Valmiki">तेषु तेष्वाश्रमस्थानेष्वबुद्धमवलीय च ।<br/> रमन्ते तापसांस्तत्र नाशयन्तोऽल्पचेतसः ॥ 2.116.16॥</div>
                <div class="vyakhya" id="RAM_k02_S116_V016_B001">अबुद्धमविदितं यथा भवति तथा निद्रादाववलीय च निर्भयमाश्लिष्य च तदालिङ्गनेनाल्पचेतसो विचेतसस्तापसान्नाशयन्तो रमन्ते ॥ 2.116.16 ॥</div><br/>
            </div>
            <div class="verse" type="shloka" id="RAM_k02_S116_V017">
                <div class="versetext" uvacha="Valmiki">अवक्षिपन्ति सुग्भाण्डानग्नीन्सिञ्चन्ति वारिणा ।<br/> कलशांश्च प्रमर्दन्ति हवने समुपस्थिते ॥ 2.116.17॥</div>
                <div class="vyakhya" id="RAM_k02_S116_V017_B001">सुग्भाण्डान्सुगादियज्ञसंभारानवक्षिपन्त्यवस्कन्दयन्ति । कलशानुदकपात्राणि । प्रमर्दौ भङ्गः । हवने होमकर्मणि समुपस्थिते प्रवृत्ते ॥ 2.116.17 ॥</div><br/>
            </div>
            <div class="verse" type="shloka" id="RAM_k02_S116_V018">
                <div class="versetext" uvacha="Valmiki">तैर्दुरात्मभिराविष्टानाश्रमान्प्रजिघांसवः ।<br/> गमनायान्यदेशस्य चोदयन्त्यूषयोऽद्य माम् ॥ 2.116.18॥</div>
                <div class="vyakhya" id="RAM_k02_S116_V018_B001">प्रजहासवः परित्यक्तुमिच्छवो मिथो मिलिताः ॥ 2.116.18 ॥</div><br/>
            </div>
            <div class="verse" type="shloka" id="RAM_k02_S116_V019">
                <div class="versetext" uvacha="Valmiki">तत्पुरा राम शारीरीग्रुपहिंसां तपस्विषु ।<br/> दर्शयन्ति हि दुष्टास्ते त्यक्ष्याम इममाश्रमम् ॥ 2.116.19॥</div>
                <div class="vyakhya" id="RAM_k02_S116_V019_B001">शारीरीमुपहींसां प्राणवियोगरूपां पुरा दर्शयन्ति दर्शयिष्यन्ति, अत इममाश्रमं त्यक्ष्यामः ॥ 2.116.19 ॥</div><br/>
            </div>
            <div class="verse" type="shloka" id="RAM_k02_S116_V020">
                <div class="versetext" uvacha="Valmiki">बहुमूलफलं चित्रमविदूरादितो वनम् ।<br/> अश्वस्याश्रममेवाहे श्रयिष्ये सगणः पुनः ॥ 2.116.20॥</div>
                <div class="vyakhya" id="RAM_k02_S116_V020_B001">अश्वस्य न विद्यते श्वः संचयो यस्य तस्य महर्षेः पृषोदरादित्वात्साधु । एतेन रक्षोभयनिवारणक्षमत्वं तस्य दर्शितम् ॥ 2.116.20 ॥</div><br/>
            </div>
            <div class="verse" type="shloka" id="RAM_k02_S116_V021">
                <div class="versetext" uvacha="Valmiki">खरस्वय्यपि चायुक्तं पुरा राम प्रवर्तते ।<br/> सहास्माभिरितो गच्छ यदि बुद्धिः प्रवर्तते ॥ 2.116.21॥</div>
                <div class="vyakhya" id="RAM_k02_S116_V021_B001">पुरा प्रवर्तते प्रवर्तयिष्यति । अतस्तव नित्ययुक्तस्यापि सदा सावधानस्यापि रक्षोनिग्रहे समर्थस्यापि सकलत्रस्यापि हेतुगर्भमेतत् इहाश्रमे संदेहवानेव वासः अर्शआद्यचु । दुःखो दुःखजनकः अतस्तवाप्यत्रावस्थानमनुचितमिति व्यङ्ग्यम्, अतस्त्वमपि सहास्माभिरतो गच्छेत्यन्वयः ॥ 2.116.21 ॥</div><br/>
            </div>
            <div class="verse" type="shloka" id="RAM_k02_S116_V022">
                <div class="versetext" uvacha="Valmiki">सकलत्रस्य संदेहो नित्यं युक्तस्य राघव ।<br/> समर्थस्यापि सहितो बासो दुःखमिहाद्य ते ॥ 2.116.22॥</div>
                <div class="vyakhya" id="RAM_k02_S116_V022_B001">पुरा प्रवर्तते प्रवर्तयिष्यति । अतस्तव नित्ययुक्तस्यापि सदा सावधानस्यापि रक्षोनिग्रहे समर्थस्यापि सकलत्रस्यापि हेतुगर्भमेतत् इहाश्रमे संदेहवानेव वासः अर्शआद्यचु । दुःखो दुःखजनकः अतस्तवाप्यत्रावस्थानमनुचितमिति व्यङ्ग्यम्, अतस्त्वमपि सहास्माभिरतो गच्छेत्यन्वयः ॥ 2.116.22 ॥</div><br/>
            </div>
            <div class="verse" type="shloka" id="RAM_k02_S116_V023">
                <div class="versetext" uvacha="Valmiki">इत्युक्तवन्तं रामस्तं राजपुत्रस्तपस्विनम् ।<br/> न शशाकोत्तरैर्वाक्यैरवबद्धुं समुत्सुकम् ॥ 2.116.23॥</div>
                <div class="vyakhya" id="RAM_k02_S116_V023_B001">अवबुद्धुम् । अहं रक्षांसि निवारयिष्यामि, मा भैष्ट, इत्यादिवचनैर्निवारयितुं न शशाक । तत्र हेतुःसमुत्सुकमिति । कार्यशेषस्य स्वीयान्यदेशगमनसाध्यत्वाच्च ॥ 2.116.23 ॥</div><br/>
            </div>
            <div class="verse" type="shloka" id="RAM_k02_S116_V024">
                <div class="versetext" uvacha="Valmiki">अभिनन्द्य समापृच्छ्य समाधाय च राघवम् ।<br/> स जगामाश्रमं त्यक्त्वा कुलैः कुलपतिः सह ॥ 2.116.24॥</div>
                <div class="vyakhya" id="RAM_k02_S116_V024_B001">अभिनन्द्य स्तुत्वा, समाधाय स्ववियोगखिन्नं समाश्वास्य । कुलैऋ़षिसंघैः ॥ 2.116.24 ॥</div><br/>
            </div>
            <div class="verse" type="shloka" id="RAM_k02_S116_V025">
                <div class="versetext" uvacha="Valmiki">रामः संसाध्य ऋषिगणमनुगमनाद्देशात्तस्मात्कुलपतिमभिवाद्य ऋषिम् ।<br/> सम्यक्प्रीतैस्तैरनुमत उपदिष्टार्थः पुण्यं वासाय स्स्वनिलयमुपसंपेदे ॥ 2.116.25॥</div>
                <div class="vyakhya" id="RAM_k02_S116_V025_B001">रामस्तस्माद्देशादपयान्तमृषिगणमनुगमनादनुव्रजनेन संसाध्य प्रस्थाप्य कुलपतिमृषिमभिवाद्य सम्यक्प्रीतैस्तैरनुमतः कृतानुमतिक उपदिष्टार्थो रक्षःसंदेहादत्रावस्थानमनुचितमिति कृतोपदेशः पुण्यं स्वनिलयं स्ववासायोपसंपेदे ॥ 2.116.25 ॥</div><br/>
            </div>
            <div class="verse" type="shloka" id="RAM_k02_S116_V026">
                <div class="versetext" uvacha="Valmiki">आश्रममृषिविरहितं प्रभुः क्षणमपि न जही स राघवः ।<br/> राघवं हि सततमनुगतास्तापसाचार्षचरिते धृतगुणाः ॥ 2.116.26॥</div>
                <div class="vyakhya" id="RAM_k02_S116_V026_B001">क्षणमपि न जहौ सीतारक्षणार्थमिति भावः । आर्षमृषिसंबन्धि चरितं वृत्ते यस्य तादृशे राघवे धृत गुणा निश्चितनिजरक्षासामर्थ्यगुणाः केचित्तापसाः सततं निरन्तरं राघवमनुगता हि अनुगता एव नाश्रमान्तरं जग्मुः ॥ 2.116.26 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे षोडशाधिकशततमः सर्गः  ॥ 116 ॥</div>
        </strong>
    </div>
</body>
</html>
        

            