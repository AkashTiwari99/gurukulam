<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_12 </title>
    <link rel="Textsheet" href="/Asarga_12.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S012" type="sarga" data-name=" sarga" data-title="अयोध्याकाण्डे द्वादशः सर्गः "></div><br/>
            <h1>अयोध्याकाण्डे द्वादशः सर्गः </h1>
            <div class="verse" type="shloka" id="RAM_k02_S012_V001">
                <div class="versetext" uvacha="Valmiki">ततः श्रुत्वा महाराजः कैकेय्या दारुणं वचः  ।<br/>चिन्तामभिसमापेदे मुहूर्तं प्रतताप च ॥ 2.12.1॥ </div>
                <div class="vyakhya" id="RAM_k02_S012_V001_B001">दारुणं वज्रपाततुल्यम् । श्रुतार्थस्य वास्तवत्वासंभावनया भ्रम इत्येव निश्चित्य किं दोषजोऽयं भ्रम इति चिन्तां प्रपेदे । युक्त्या भ्रमत्वज्ञानेऽपि तदधिष्ठानापरोक्ष्यं यावदहिभ्रमादेस्तत्कार्यभयादिकारिता । यादृष्टत्वात्प्रतताप च ॥ 2.12.1॥</div><br/>
            </div>
            <div class="verse" type="shloka" id="RAM_k02_S012_V002">
                <div class="versetext" uvacha="Valmiki">किं नु मेऽयं दिवास्वप्नश्चित्तमोहोऽपि वा मम  ।<br/>अनुभूतोपसर्गो वा मनसो वाप्युपद्रवः ॥ 2.12.2॥ </div>
                <div class="vyakhya" id="RAM_k02_S012_V002_B001">अथ भ्रमत्वनिश्चयाय त्यक्ततापो भ्रमहेतूंश्चिन्तयति । स्वप्नार्थस्य स्वक्रियाकरणासामर्थ्याभ्रमविषयत्वम् । स्वप्नदृष्टोऽयमर्थो मिथ्यैव न कदापि भवतीति भावः । स्वप्नोऽपि कदाचित्संवादीत्यतो दिवेति दिवास्वप्नो न कदापि संवादीति भावः । अपि वा अथवा । मम जाग्रत्यपि दुरदृष्टजचित्तमोहो वैचित्यापरपर्यायो वस्तुतत्त्वज्ञानासामर्थ्यमनु पश्चाज्जातः । सभास्थितिपर्यन्तमसत्त्वाद्भूतोपसर्गो वा ग्रहावेशजचित्तवैकल्यं वा। यत्त्वनुभूतोपसर्गोऽनुभूतनाशः सुषुप्तिरित्यर्थ इति, तन्न । सुषुप्तौ ज्ञानाभावात् । मनस उपद्रवो वा आधिव्याधिजनितोपप्लवो वा ॥ 2.12.2॥</div><br/>
            </div>
            <div class="verse" type="shloka" id="RAM_k02_S012_V003">
                <div class="versetext" uvacha="Valmiki">इति संचिन्त्य तद्राजा नाध्यगच्छत्तदा सुखम्  ।<br/>प्रतिलभ्य ततः संज्ञां कैकेयीवाक्यतापितः ॥ 2.12.3॥ </div>
                <div class="vyakhya" id="RAM_k02_S012_V003_B001">राजा इति संचिन्त्य तद्भमकारणं नाध्यगच्छत् । अतस्तदासुखं मूर्च्छाकरं महद्दुःखं चाध्यगच्छत् । ततः संज्ञां स्मृतिं लब्ध्वा कैकेयीवाक्यस्मरणतापितः ॥ 2.12.3॥</div><br/>
            </div>
            <div class="verse" type="shloka" id="RAM_k02_S012_V004">
                <div class="versetext" uvacha="Valmiki">व्यथितो विक्लवश्चैव व्याघ्रीं दृष्ट्वा यथा मृगः  ।<br/>असंवृतायामासीनो जगत्यां दीर्घमुच्छ्रसन् ॥ 2.12.4॥ </div>
                <div class="vyakhya" id="RAM_k02_S012_V004_B001">अत एव व्यथितत्वादिगुणविशिष्टः । विक्लवो दीनः ॥ 2.12.4॥</div><br/>
            </div>
            <div class="verse" type="shloka" id="RAM_k02_S012_V005">
                <div class="versetext" uvacha="Valmiki">मण्डले पन्नगो रुद्धो मन्त्रैरिव महाविषः  ।<br/>अहो धिगिति सामर्षो वाचमुक्त्वा नराधिपः ॥ 2.12.5॥</div>
                <div class="vyakhya" id="RAM_k02_S012_V005_B001">मण्डले यन्त्रमण्डले मन्त्रकृते । अहो धिगिति वाचमुक्त्वा भूयः पुनर्मोहमापेदिवान् ॥ 2.12.5॥</div><br/>
            </div>
            <div class="verse" type="shloka" id="RAM_k02_S012_V006">
                <div class="versetext" uvacha="Valmiki">मोहमापेदिवान्भूयः शोकोपहतचेतनः  ।<br/>चिरेण तु नृपः संज्ञां प्रतिलभ्य सुदुःखितः ॥ 2.12.6॥</div>
                <div class="vyakhya" id="RAM_k02_S012_V006_B001">मण्डले यन्त्रमण्डले मन्त्रकृते । अहो धिगिति वाचमुक्त्वा भूयः पुनर्मोहमापेदिवान् ॥ 2.12.6॥</div><br/>
            </div>
            <div class="verse" type="shloka" id="RAM_k02_S012_V007">
                <div class="versetext" uvacha="Valmiki">कैकेयीमब्रवीत्कुद्धो निर्दहन्निव तेजसा  ।<br/>नृशंसे दुष्टचारित्रे कुलस्यास्य विनाशिनि ॥ 2.12.7॥ </div>
                <div class="vyakhya" id="RAM_k02_S012_V007_B001">तेजसा दुःखजेन निर्दहन्निव ज्वलन्निव । अनेन मृगदुःख शमनस्य व्याघ्रीदण्डेनेव कैकेयीदण्डेन स्वदुःखशमनस्याशक्यता ध्वन्यते । नृशंसे क्रूरे । दुष्टचारित्रे दुष्टव्यापारे ॥ 2.12.7॥ </div><br/>
            </div>
            <div class="verse" type="shloka" id="RAM_k02_S012_V008">
                <div class="versetext" uvacha="Valmiki">किं कृतं तव रामेण पापे पापं मयापि वा  ।<br/>सदा ते जननीतुल्यां वृत्तिं वहति राघवः ॥ 2.12.8॥ </div>
                <div class="vyakhya" id="RAM_k02_S012_V008_B001">पापमनिष्टम् । पापे पापमते । ते त्वयि । वृत्तिं शुश्रूषाम् । वहति करोति ॥ 2.12.8॥</div><br/>
            </div>
            <div class="verse" type="shloka" id="RAM_k02_S012_V009">
                <div class="versetext" uvacha="Valmiki">तस्यैवं त्वमनर्थाय किं निमित्तमिहोद्यता  ।<br/>त्वं मयात्मविनाशाय भवनं स्वं निवेशिता ॥ 2.12.9॥</div>
                <div class="vyakhya" id="RAM_k02_S012_V009_B001">तस्यानर्थचिन्तानर्हस्य । एवमनर्थाय । किं निमित्तं केन निमित्तेन । अयं स्वकृत एवानर्थ इत्याह त्वमिति॥ 2.12.9॥</div><br/>
            </div>
            <div class="verse" type="shloka" id="RAM_k02_S012_V010">
                <div class="versetext" uvacha="Valmiki">अविज्ञानानृपसुता व्याला तीक्ष्णविषा यथा  ।<br/>जीवलोको यदा सर्वो रामस्याह गुणस्तवम् ॥ 2.12.10॥</div>
                <div class="vyakhya" id="RAM_k02_S012_V010_B001">अविज्ञानादिष्टसाधनत्वभ्रान्त्या । यदा यतः ॥ 2.12.10॥</div><br/>
            </div>
            <div class="verse" type="shloka" id="RAM_k02_S012_V011">
                <div class="versetext" uvacha="Valmiki">अपराधं कमुद्दिश्य त्यक्ष्यामीष्टमहं सुतम्  ।<br/>कौसल्यां च सुमित्रां च त्यजेयमपि वा श्रियम् ॥ 2.12.11॥</div>
                <div class="vyakhya" id="RAM_k02_S012_V011_B001">उद्दिश्य व्याजीकृत्य त्यक्ष्यामि । श्रियं राज्यम् ॥ 2.12.11॥</div><br/>
            </div>
            <div class="verse" type="shloka" id="RAM_k02_S012_V012">
                <div class="versetext" uvacha="Valmiki">जीवितं चात्मना रामं नत्वेव पितृवत्सलम्  ।<br/>परा भवति मे प्रीतिदृष्ट्वा तनयमग्रजम् ॥ 2.12.12॥</div>
                <div class="vyakhya" id="RAM_k02_S012_V012_B001">आत्मना स्वव्यापारेण । जीवितं तत्साधनं रामं नत्वेव त्यजेयम् । परा उत्कृष्टा ॥ 2.12.12॥ </div><br/>
            </div>
            <div class="verse" type="shloka" id="RAM_k02_S012_V013">
                <div class="versetext" uvacha="Valmiki">अपश्यतस्तु मे रामं नष्टं भवति चेतनम्  ।<br/>तिष्ठेल्लोको विना सूर्यं सस्यं वा सलिलं विना ॥ 2.12.13॥</div>
                <div class="vyakhya" id="RAM_k02_S012_V013_B001">चेतनं चैतन्यम् ॥ 2.12.13॥</div><br/>
            </div>
            <div class="verse" type="shloka" id="RAM_k02_S012_V014">
                <div class="versetext" uvacha="Valmiki">न तु रामं विना देहे तिष्ठेत्तु मम जीवितम्  ।<br/>तदलं त्यज्यतामेष निश्चयः पापनिश्चये ॥ 2.12.14॥ </div>
                <div class="vyakhya" id="RAM_k02_S012_V014_B001">यतो मद्विनाशे वैधव्यप्राप्तिस्तत्तस्मादेष निश्चयो रामविवासनरूपस्त्यज्यताम्॥ 2.12.14॥</div><br/>
            </div>
            <div class="verse" type="shloka" id="RAM_k02_S012_V015">
                <div class="versetext" uvacha="Valmiki">अपि ते चरणौ मूर्धा स्पृशाम्येष प्रसीद मे  ।<br/>किमर्थं चिन्तितं पापे त्वया परमदारुणम् ॥ 2.12.15॥</div>
                <div class="vyakhya" id="RAM_k02_S012_V015_B001">अपि ते चरणाविति । धर्मशास्त्रतोऽत्यनुचितमपि कामशास्त्रमर्यादया त्वत्प्रीत्यर्थमिति शेषः॥ 2.12.15॥</div><br/>
            </div>
            <div class="verse" type="shloka" id="RAM_k02_S012_V016">
                <div class="versetext" uvacha="Valmiki">अथ जिज्ञाससे मां त्वं भरतस्य प्रियाप्रिये  ।<br/>आस्तु यत्तत्त्वया पूर्वं व्याहृतं राघवं प्रति ॥ 2.12.16॥ </div>
                <div class="vyakhya" id="RAM_k02_S012_V016_B001">अथेत्यादि । अथ भरतस्य प्रियाप्रियविषये मां त्वं जिज्ञाससे भरतो राज्ञः प्रियो न वेति तदास्तु । राघवं भरतं प्रति यत्त्वया व्याहृतं तत्सर्वं भरतस्य । रामविवासनं त्वयोग्यमेवेति शेषः । त्वयापि पूर्वं तस्य बहुशो गुणानां कथनादित्याशयः ॥ 2.12.16॥</div><br/>
            </div>
            <div class="verse" type="shloka" id="RAM_k02_S012_V017">
                <div class="versetext" uvacha="Valmiki">स मे ज्येष्ठसुतः श्रीमान्धर्मज्येष्ठ इतीव मे  ।<br/>तत्त्वया प्रियवादिन्या सेवार्थं कथितं भवेत् ॥ 2.12.17॥ </div>
                <div class="vyakhya" id="RAM_k02_S012_V017_B001">इतीवेत्येतत्प्रकारं यत्त्वया कथितं पूर्वं तन्मच्चित्तावर्जनेन सेवार्थमेव मया स्वसेवाकरणार्थमेव भवेदिति वितर्कः । संप्रत्यन्यथोक्तेरिति भावः ॥ 2.12.17॥</div><br/>
            </div>
            <div class="verse" type="shloka" id="RAM_k02_S012_V018">
                <div class="versetext" uvacha="Valmiki">तच्छ्रुत्वा शोकसंतप्ता संतापयसि मां भृशम्  ।<br/>आविष्टासि गृहे शून्ये सा त्वं परवशंगता ॥ 2.12.18॥ </div>
                <div class="vyakhya" id="RAM_k02_S012_V018_B001">यतस्तद्रामाभिषेचनं श्रुत्वा इदानीं शोकसंतप्तासि । मां च वरनिर्बन्धेन ततो निवारयन्ती भृशं तापयसि, अतो मया स्वसेवाकरणाय मद्वञ्चनार्थ एव ते रामसाधुत्ववाद इत्याशयः । अथवा एवंविधचिन्तापि महाकुलजायां त्वयि असंभावितैव, किं तर्हीदं तत्राह - शून्ये गृहे भूतादिभिराविष्टासि तत्तुल्येन वाक्येन स्विदावेशितदुष्टमतिरसि । अतः परवशंगता एवं वदसीत्यर्थः ॥ 2.12.18॥</div><br/>
            </div>
            <div class="verse" type="shloka" id="RAM_k02_S012_V019">
                <div class="versetext" uvacha="Valmiki">इक्ष्वाकूणां कुले देवि संप्राप्तः सुमहानयम्  ।<br/>अनयो नयसंपन्ने यत्र ते विकृता मतिः ॥ 2.12.19॥ </div>
                <div class="vyakhya" id="RAM_k02_S012_V019_B001">तदेवाह इक्ष्वाकूणामिति । यत इक्ष्वाकुकुले महानयमनयो ज्येष्ठाभिषेकनिवृत्तिरूपः संप्राप्तः । हे नयसंपन्ने, यत्रानये ते तव विकृता मतिः । कारणमिति शेषः । अतस्त्वं ग्रहाविष्टति भावः ॥ 2.12.19॥</div><br/>
            </div>
            <div class="verse" type="shloka" id="RAM_k02_S012_V020">
                <div class="versetext" uvacha="Valmiki">नहि किंचिदयुक्तं वा विप्रियं वा पुरा मम  ।<br/>अकरोस्त्वं विशालाक्षि तेन न श्रद्दधामि ते ॥ 2.12.20॥</div>
                <div class="vyakhya" id="RAM_k02_S012_V020_B001">नन्वनाविष्टैवाहं वदामि नेत्याह नहीति । न श्रद्दधामि । अस्यानयस्यानाविष्टत्वद्बुद्धिकृतत्वमिति शेषः ॥ 2.12.20॥</div><br/>
            </div>
            <div class="verse" type="shloka" id="RAM_k02_S012_V021">
                <div class="versetext" uvacha="Valmiki">ननु ते राघवस्तुल्यो भरतेन महात्मना  ।<br/>बहुशो हि स्म बाले त्वं कथाः कथयसे मम ॥ 2.12.21॥</div>
                <div class="vyakhya" id="RAM_k02_S012_V021_B001">तदेवोपपादयति नन्विति । नन्वित्यामन्त्रणे । एतत्कथयसे । वर्तमानसामीप्ये लट् । अनेन यामात्पूर्वं तथा कथनं ध्वन्यते ॥ 2.12.21॥</div><br/>
            </div>
            <div class="verse" type="shloka" id="RAM_k02_S012_V022">
                <div class="versetext" uvacha="Valmiki">तस्य धर्मात्मनो देवि वने वासं यशस्विनः  ।<br/>कथं रोचयसे भीरु नव वर्षाणि पञ्च च ॥ 2.12.22॥ </div>
                <div class="vyakhya" id="RAM_k02_S012_V022_B001">तस्य भरततुल्यप्रियस्य ॥ 2.12.22॥</div><br/>
            </div>
            <div class="verse" type="shloka" id="RAM_k02_S012_V023">
                <div class="versetext" uvacha="Valmiki">अत्यन्तसुकुमारस्य तस्य धर्म कृतात्मनः  ।<br/>कथं रोचयसे वासमरण्ये भृशदारुणे ॥ 2.12.23॥ </div>
                <div class="vyakhya" id="RAM_k02_S012_V023_B001">तस्य भरततुल्यप्रियस्य ॥ 2.12.23॥</div><br/>
            </div>
            <div class="verse" type="shloka" id="RAM_k02_S012_V024">
                <div class="versetext" uvacha="Valmiki">रोचयस्यभिरामस्य रामस्य शुभलोचने  ।<br/>तव शुश्रूषमाणस्य किमर्थं विप्रवासनम् ॥ 2.12.24॥</div>
                <div class="vyakhya" id="RAM_k02_S012_V024_B001">तस्य भरततुल्यप्रियस्य ॥ 2.12.24॥</div><br/>
            </div>
            <div class="verse" type="shloka" id="RAM_k02_S012_V025">
                <div class="versetext" uvacha="Valmiki">रामो हि भरताद्भूयस्तव शुश्रूषते सदा  ।<br/>विशेषं त्वयि तस्मात्तु भरतस्य न लक्षये ॥ 2.12.25॥ </div>
                <div class="vyakhya" id="RAM_k02_S012_V025_B001">शुश्रूषते सेवते । तस्माद्रामाद्रामक्रियमाणगौरवाद्भरतस्य त्वयि विशेषमधिकं गौरवं न लक्षये ॥ 2.12.25॥</div><br/>
            </div>
            <div class="verse" type="shloka" id="RAM_k02_S012_V026">
                <div class="versetext" uvacha="Valmiki">शुश्रूषां गौरवं चैव प्रमाणं वचनक्रियाम्  ।<br/>कस्तु भूयस्तरं कुर्यादन्यत्र पुरुषर्षभात् ॥ 2.12.26॥</div>
                <div class="vyakhya" id="RAM_k02_S012_V026_B001">शुश्रूषां सेवाम् । गौरवं बहुमानम् । प्रमाणं प्रतिपत्तिः । प्रामाण्याबुद्धिरित्यन्ये । वचनक्रिया उक्तकरणम् । पुरुषर्षभाद्रामात् ॥ 2.12.26॥</div><br/>
            </div>
            <div class="verse" type="shloka" id="RAM_k02_S012_V027">
                <div class="versetext" uvacha="Valmiki">बहूनां स्त्रीसहस्राणां बहूनां चोपजीविनाम्  ।<br/>परिवादोऽपवादो वा राघवे नोपपद्यते ॥ 2.12.27॥ </div>
                <div class="vyakhya" id="RAM_k02_S012_V027_B001">बहूनां स्त्रीसहस्राणां मध्ये एकयापि कृतः परिवादोऽकार्यकरणनिमित्तं समूलमयशः । उपजीविनां मध्ये एकेनापि कथितोऽपवादः । असूयाकल्पितं निर्मूलमयशो राघवे नोपपद्यते न विद्यते ॥ 2.12.27॥</div><br/>
            </div>
            <div class="verse" type="shloka" id="RAM_k02_S012_V028">
                <div class="versetext" uvacha="Valmiki">सान्वयन्सर्वभूतानि रामः शुद्धेन चेतसा  ।<br/>गृह्णाति मनुजव्याघ्रः प्रियैर्विषयवासिनः ॥ 2.12.28॥</div>
                <div class="vyakhya" id="RAM_k02_S012_V028_B001">कुतस्तत्राह सान्त्वयन्निति । प्रियैरिष्टसंपाद‌नैर्गृह्णाति वशीकरोति ॥ 2.12.28॥</div><br/>
            </div>
            <div class="verse" type="shloka" id="RAM_k02_S012_V029">
                <div class="versetext" uvacha="Valmiki">सत्येन लोकाञ्जयति द्विजान्दानेन राघवः  ।<br/>गुरुञ्छुश्रूषया वीरो धनुषा युधि शात्रवान् ॥ 2.12.29॥</div>
                <div class="vyakhya" id="RAM_k02_S012_V029_B001">जयति । जयोऽत्र स्वाधीनत्वकरणम् ॥ 2.12.29॥</div><br/>
            </div>
            <div class="verse" type="shloka" id="RAM_k02_S012_V030">
                <div class="versetext" uvacha="Valmiki">सत्यं दानं तपस्यागो मित्रता शौचमार्जवम्  ।<br/>विद्या च गुरुशुश्रूषा ध्रुवाण्येतानि राघवे ॥ 2.12.30॥ </div>
                <div class="vyakhya" id="RAM_k02_S012_V030_B001">सत्यं सत्यवचः । दानं पारलौकिकम् । त्याग ऐहिकप्रयोजनं दानम् । मित्रता सत्सु । शौचं बाह्यान्तरशुद्धिः । आर्जवं वञ्चनाराहित्यम् ॥ 2.12.30॥</div><br/>
            </div>
            <div class="verse" type="shloka" id="RAM_k02_S012_V031">
                <div class="versetext" uvacha="Valmiki">तस्मिन्नार्जवसंपन्ने देवि देवोपमे कथम्  ।<br/>पापमाशंससे रामे महर्षिसमतेजसि ॥ 2.12.31॥</div>
                <div class="vyakhya" id="RAM_k02_S012_V031_B001">पापं वनवासरूपं स्वस्य पापजनकमाशंससे प्रार्थयसे । शमदमादिसंपत्त्या महर्षिसमतेजस्त्वम् ॥ 2.12.31॥</div><br/>
            </div>
            <div class="verse" type="shloka" id="RAM_k02_S012_V032">
                <div class="versetext" uvacha="Valmiki">न स्मराम्यप्रियं वाक्यं लोकस्य प्रियवादिनः  ।<br/>स कथं त्वत्कृते रामं वक्ष्यामि प्रियमप्रियम् ॥ 2.12.32॥</div>
                <div class="vyakhya" id="RAM_k02_S012_V032_B001">लोकस्य लोकं प्रति । प्रियवादिनः स्वस्य । कं प्रत्यप्युक्तमप्रियं वाक्यं न स्मरामि । सोऽहं त्वत्कृते त्वद्वचनक्रियासंपादननिमित्तं प्रियं राममप्रियं कथं वक्ष्यामीति संबन्धः । प्रियवादिनो रामस्य । तत्कर्तृकं तद्विषयकं चेत्यर्थ इति कश्चित् ॥ 2.12.32॥</div><br/>
            </div>
            <div class="verse" type="shloka" id="RAM_k02_S012_V033">
                <div class="versetext" uvacha="Valmiki">क्षमा यस्मिस्तपस्त्यागः सत्यं धर्मः कृतज्ञता  ।<br/>अप्यहिंसा च भूतानां तमृते का गतिर्मम ॥ 2.12.33॥</div>
                <div class="vyakhya" id="RAM_k02_S012_V033_B001">लोकस्य लोकं प्रति । प्रियवादिनः स्वस्य । कं प्रत्यप्युक्तमप्रियं वाक्यं न स्मरामि । सोऽहं त्वत्कृते त्वद्वचनक्रियासंपादननिमित्तं प्रियं राममप्रियं कथं वक्ष्यामीति संबन्धः । प्रियवादिनो रामस्य । तत्कर्तृकं तद्विषयकं चेत्यर्थ इति कश्चित् ॥ 2.12.33॥</div><br/>
            </div>
            <div class="verse" type="shloka" id="RAM_k02_S012_V034">
                <div class="versetext" uvacha="Valmiki">मम वृद्धस्य कैकेयि गतान्तस्य तपस्विनः  ।<br/> दीनं लालप्यमानस्य कारुण्यं कर्तुमर्हसि ॥ 2.12.34॥ </div>
                <div class="vyakhya" id="RAM_k02_S012_V034_B001">गतान्तस्य प्राप्तचरमकालस्य । तपस्विनः शोचनीयावस्थस्य दीनस्य । कारुण्यं दयाम् ॥ 2.12.34॥</div><br/>
            </div>
            <div class="verse" type="shloka" id="RAM_k02_S012_V035">
                <div class="versetext" uvacha="Valmiki">पृथिव्यां सागरान्तायां यत्किचिदधिगम्यते  ।<br/>तत्सर्वं तव दास्यामि मा च त्वं मृत्युमाविश ॥ 2.12.35॥ </div>
                <div class="vyakhya" id="RAM_k02_S012_V035_B001">मृत्युं मन्मृत्युसंपादकानिष्टाभिनिवेशम् ॥ 2.12.35॥</div><br/>
            </div>
            <div class="verse" type="shloka" id="RAM_k02_S012_V036">
                <div class="versetext" uvacha="Valmiki">अञ्जलिं कुर्मि कैकेयि पादौ चापि स्पृशामि ते  ।<br/>शरणं भव रामस्य माधर्मो मामिह स्पृशेत् ॥ 2.12.36॥ </div>
                <div class="vyakhya" id="RAM_k02_S012_V036_B001">कुर्मि करोमि । शरणं रक्षिका । अधर्मो ज्येष्ठातिक्रमेण कनीयसोऽभिषेककृतो निरपराधस्य त्यागकृतश्च ॥ 2.12.36॥</div><br/>
            </div>
            <div class="verse" type="shloka" id="RAM_k02_S012_V037">
                <div class="versetext" uvacha="Valmiki">इति दुःखाभिसंतप्तं विलपन्तमचेतनम्  ।<br/>घूर्णमानं महाराजं शोकेन समभिप्लुतम् ॥ 2.12.37॥ </div>
                <div class="vyakhya" id="RAM_k02_S012_V037_B001">अचेतनं मूर्च्छाप्राप्तम् । घूर्णमानं घूर्णमानशरीरम् ॥ 2.12.37॥</div><br/>
            </div>
            <div class="verse" type="shloka" id="RAM_k02_S012_V038">
                <div class="versetext" uvacha="Valmiki">पारं शोकार्णवस्याशु प्रलपन्तं पुनःपुनः  ।<br/>प्रत्युवाचाथ कैकेयी रौद्रा रौद्रतरं वचः ॥ 2.12.38॥</div>
                <div class="vyakhya" id="RAM_k02_S012_V038_B001">पारं निस्तारम् । प्रलपन्तं प्रार्थयन्तम् । रौद्रतरं दारुणतरम् ॥ 2.12.38॥</div><br/>
            </div>
            <div class="verse" type="shloka" id="RAM_k02_S012_V039">
                <div class="versetext" uvacha="Valmiki">यदि दत्त्वा वरौ राजन्पुनः प्रयनुतप्यसे  ।<br/>धार्मिकत्वं कथं वीर पृथिव्यां कथयिष्यसि ॥ 2.12.39॥</div>
                <div class="vyakhya" id="RAM_k02_S012_V039_B001">प्रत्यनुतप्यसे उक्तकरणाशक्त्या कथयिष्यसि । लोकैरिति शेषः । स्वार्थण्यन्ताद्धेतुमण्णौ रूपम् ॥ 2.12.39॥</div><br/>
            </div>
            <div class="verse" type="shloka" id="RAM_k02_S012_V040">
                <div class="versetext" uvacha="Valmiki">यदा समेता बहवस्त्वया राजर्षयः सह  ।<br/>कथयिष्यन्ति धर्मज्ञ तत्र किं प्रतिवक्ष्यसि ॥ 2.12.40॥ </div>
                <div class="vyakhya" id="RAM_k02_S012_V040_B001">यदा बहवो मिलिता राजर्षयस्त्वया सह मद्विषयवरदानादिविषयगोष्ठीं करिष्यन्ति तत्र तत्प्रश्ने किं प्रतिवक्ष्यसि किमुत्तरयिष्यसि ॥ 2.12.40॥</div><br/>
            </div>
            <div class="verse" type="shloka" id="RAM_k02_S012_V041">
                <div class="versetext" uvacha="Valmiki">यस्याः प्रसादे जीवामि या च मामभ्यपालयत्  ।<br/>तस्याः कृता मया मिथ्या कैकेय्या इति वक्ष्यसि ॥ 2.12.41॥</div>
                <div class="vyakhya" id="RAM_k02_S012_V041_B001">न किमप्युत्तरं शक्यमित्याह यस्या इति । प्रसादे शम्बरमायानिवर्तनलक्षणानुग्रहे सति । <span class="quote">प्रयत्ने</span>  इति पाठे रथापनयनादिप्रयत्ने इत्यर्थः । या मामभ्यपालयच्छीतोपचारादिना ररक्ष । मया मिथ्या कृता । प्रतिज्ञेति शेषः । इति वक्ष्यसि किमिति सोपहासं वाक्यम् ॥ 2.12.41॥</div><br/>
            </div>
            <div class="verse" type="shloka" id="RAM_k02_S012_V042">
                <div class="versetext" uvacha="Valmiki">किल्विषं त्वं नरेन्द्राणां करिष्यसि नराधिप  ।<br/>यो दत्त्वा वरमद्यैव पुनरन्यानि भाषसे ॥ 2.12.42॥ </div>
                <div class="vyakhya" id="RAM_k02_S012_V042_B001">नरेन्द्राणां स्ववंश्यानां किल्विषमयशोरूपं मालिन्यं करिष्यसि । तत्र हेतुः य इत्यादि । यद्वंशस्थ ईदृशः पाती तद्वंशः सर्वोऽपीदृश एवेति वदिष्यन्ति लोका इति भावः ॥ 2.12.42॥</div><br/>
            </div>
            <div class="verse" type="shloka" id="RAM_k02_S012_V043">
                <div class="versetext" uvacha="Valmiki">शैव्यः श्येनकपोतीये स्वमांसं पक्षिणे ददौ  ।<br/>अलर्कश्चक्षुषी दत्त्वा जगाम गतिमुत्तमाम् ॥ 2.12.43॥</div>
                <div class="vyakhya" id="RAM_k02_S012_V043_B001">प्रतिज्ञाया अपालनस्याधर्मत्वं बोधयन्ती पूर्वेषां दुष्करप्रतिज्ञापालनं दर्शयति - शैब्य इति । अत्रेयं कथा- इन्द्राग्नी श्येनकपोतरूपौ शैव्यस्यौदार्यजिज्ञासया भक्ष्यभक्षकभावापन्नौ शैव्यसमीपं गतौ । ततः कपोतोऽभयार्थी शैब्याङ्क प्रविवेश । तस्मै च सोऽभयं ददौ । ततः श्येनेन <span class="quote">मद्भक्ष्यं देवविहितं त्यज</span>  इत्युक्ते <span class="quote">नाहं तं त्यजेयम्, अपि तु तत्प्रतिनिधिभूतं स्वमांसमेव ददामि</span>  इत्युक्त्वा सर्वं स्वमांसं श्येनाय दत्तवानिति । अलर्कश्च राजर्षिर्ब्राह्मणायां धायवरं प्रतिश्रुत्य तेन राजचक्षुषा स्वचक्षुःसंधानरूपे वरे उक्ते स्वचक्षुषी दत्तवानिति ॥ 2.12.43॥</div><br/>
            </div>
            <div class="verse" type="shloka" id="RAM_k02_S012_V044">
                <div class="versetext" uvacha="Valmiki">सागरः समयं कृत्वा न वेलामतिवर्तते  ।<br/>समयं मानृतं कार्षीः पूर्ववृत्तमनुस्मरन् ॥ 2.12.44॥</div>
                <div class="vyakhya" id="RAM_k02_S012_V044_B001">सागरः समुद्रो वेलानतिलङ्घनाय देवैः प्रार्थितस्तेभ्यस्तत्प्रतिश्रुत्य न वेलामतिवर्तते । एवं पूर्वेषां शैब्यादीनां वृत्तं स्मरन्समयं प्रतिज्ञामनृतां मा कार्षीः ॥ 2.12.44॥</div><br/>
            </div>
            <div class="verse" type="shloka" id="RAM_k02_S012_V045">
                <div class="versetext" uvacha="Valmiki">स त्वं धर्म परित्यज्य रामं राज्येऽभिषिच्य च  ।<br/>सह कौसल्यया नित्यं रन्तुमिच्छसि दुर्मते ॥ 2.12.45॥</div>
                <div class="vyakhya" id="RAM_k02_S012_V045_B001">सागरः समुद्रो वेलानतिलङ्घनाय देवैः प्रार्थितस्तेभ्यस्तत्प्रतिश्रुत्य न वेलामतिवर्तते । एवं पूर्वेषां शैब्यादीनां वृत्तं स्मरन्समयं प्रतिज्ञामनृतां मा कार्षीः ॥ 2.12.45॥</div><br/>
            </div>
            <div class="verse" type="shloka" id="RAM_k02_S012_V046">
                <div class="versetext" uvacha="Valmiki">भवत्वधर्मो धर्मो वा सत्यं वा यदि वानृतम्  ।<br/>यत्त्वया संश्रुतं मह्यं तस्य नास्ति व्यतिक्रमः ॥ 2.12.46॥ </div>
                <div class="vyakhya" id="RAM_k02_S012_V046_B001">सिद्धान्तमाह भवत्विति । मदुक्तो रामविवासनपूर्वको भरताभिषेको धर्मोवाऽधर्मो वा भवतु । नन्वियं रत्यर्थं मिथ्यैव मे प्रतिज्ञातत्काले मिथ्यावचनस्य शास्त्रानुमतत्वादिति चेत्तत्राह यदिति । त्वया यन्मह्यं सत्यमनृतं वा संश्रुतं प्रतिज्ञातं तस्य व्यतिक्रमोऽकरणं नास्ति ॥ 2.12.46॥</div><br/>
            </div>
            <div class="verse" type="shloka" id="RAM_k02_S012_V047">
                <div class="versetext" uvacha="Valmiki">अहं हि विषमद्यैव पीत्वा बहु तवाग्रतः  ।<br/>पश्यतस्ते मरिष्यामि रामो यद्यभिषिच्यते ॥ 2.12.47॥ </div>
                <div class="vyakhya" id="RAM_k02_S012_V047_B001">विपक्षे बाधकमाह- अहमित्यादि । पश्यतः पश्यन्तं त्वामनादृत्य ॥ 2.12.47॥</div><br/>
            </div>
            <div class="verse" type="shloka" id="RAM_k02_S012_V048">
                <div class="versetext" uvacha="Valmiki">एकाहमपि पश्येयं यद्यहं राममातरम्  ।<br/>अञ्जलिं प्रतिग्गृह्णन्तीं श्रेयो ननु मृतिर्मम ॥ 2.12.48॥ </div>
                <div class="vyakhya" id="RAM_k02_S012_V048_B001">अञ्जलि प्रतिगृह्णन्तीम् । राजमातृत्वेन सर्वलोकानामिति शेषः । नन्विति निश्चये । <span class="quote">न क्रियां समुपाददे</span>  इति पाठेऽपि मरिष्यामीत्येव फलति ॥ 2.12.48॥</div><br/>
            </div>
            <div class="verse" type="shloka" id="RAM_k02_S012_V049">
                <div class="versetext" uvacha="Valmiki">भरतेनात्मना चाहं शपे ते मनुजाधिप  ।<br/>यथा नान्येन तुष्येयमृते रामविवासनात् ॥ 2.12.49॥ </div>
                <div class="vyakhya" id="RAM_k02_S012_V049_B001">ते तव समीपे । आत्मना प्राणभूतेन भरतेन शपे तच्छपथपूर्वकं कथयामि । रामविवासनादृतेऽन्येन रत्नादिना न तुष्ये इति ॥ 2.12.49॥</div><br/>
            </div>
            <div class="verse" type="shloka" id="RAM_k02_S012_V050">
                <div class="versetext" uvacha="Valmiki">एतावदुक्त्वा वचनं कैकेयी विरराम ह  ।<br/>विलपन्तं च राजानं न प्रतिव्याजहार सा ॥ 2.12.50॥ </div>
                <div class="vyakhya" id="RAM_k02_S012_V050_B001">ते तव समीपे । आत्मना प्राणभूतेन भरतेन शपे तच्छपथपूर्वकं कथयामि । रामविवासनादृतेऽन्येन रत्नादिना न तुष्ये इति ॥ 2.12.50॥</div><br/>
            </div>
            <div class="verse" type="shloka" id="RAM_k02_S012_V051">
                <div class="versetext" uvacha="Valmiki">श्रुत्वा तु राजा कैकेय्या वाक्यं परमशोभनम्  ।<br/>रामस्य च वने वासमैश्वर्यं भरतस्य च ॥ 2.12.51॥</div>
                <div class="vyakhya" id="RAM_k02_S012_V051_B001">अशोभनं परं रामवनवासभरतैश्वर्यविषयं वाक्यं श्रुत्वेत्यन्वयः ॥ 2.12.51॥</div><br/>
            </div>
            <div class="verse" type="shloka" id="RAM_k02_S012_V052">
                <div class="versetext" uvacha="Valmiki">नाभ्यभाषत कैकेयीं मुहूर्त व्याकुलेन्द्रियः  ।<br/>प्रेक्षतानिमिषो देवीं प्रियामप्रियवादिनीम् ॥ 2.12.52॥ </div>
                <div class="vyakhya" id="RAM_k02_S012_V052_B001">प्रैक्षत । कोपादिति शेषः ॥ 2.12.52॥</div><br/>
            </div>
            <div class="verse" type="shloka" id="RAM_k02_S012_V053">
                <div class="versetext" uvacha="Valmiki">तां हि वज्रसमां वाचमाकर्ण्य हृदयाप्रियाम्  ।<br/>दुःखशोकमयीं श्रुत्वा राजा न सुखितोऽभवत् ॥ 2.12.53॥ </div>
                <div class="vyakhya" id="RAM_k02_S012_V053_B001">प्रैक्षत । कोपादिति शेषः ॥ 2.12.53॥</div><br/>
            </div>
            <div class="verse" type="shloka" id="RAM_k02_S012_V054">
                <div class="versetext" uvacha="Valmiki">स देव्या व्यवसायं च घोरं च शपथं कृतम् ।<br/>ध्यात्वा रामेऽतिनिःश्वस्य च्छिन्नस्तरुरिवापतत् ॥ 2.12.54॥</div>
                <div class="vyakhya" id="RAM_k02_S012_V054_B001">व्यवसायं रामविवासनविषयं निश्चयम् । घोरं शपथं भरतशपथरूपं स्वकृतरामसुकृतादिशपथं वा ॥ 2.12.54॥</div><br/>
            </div>
            <div class="verse" type="shloka" id="RAM_k02_S012_V055">
                <div class="versetext" uvacha="Valmiki">नष्टचित्तो यथोन्मत्तो विपरीतो यथातुरः  ।<br/>हृततेजा यथा सर्पों बभूव जगतीपतिः ॥ 2.12.55॥ </div>
                <div class="vyakhya" id="RAM_k02_S012_V055_B001">विपरीतः संनिपातादिना विपरीतप्रकृतिः । आतुरो व्याधिग्रस्तः । हृततेजाः । मन्त्रेणेति शेषः ॥ 2.12.55॥</div><br/>
            </div>
            <div class="verse" type="shloka" id="RAM_k02_S012_V056">
                <div class="versetext" uvacha="Valmiki">दीनयातुरया वाचा इति होवाच कैकयीम्  ।<br/>अनर्थमिममर्थाभं केन त्वमुपदेशिता ॥ 2.12.56॥</div>
                <div class="vyakhya" id="RAM_k02_S012_V056_B001">उपदेशितोपदिष्टा ॥ 2.12.56॥</div><br/>
            </div>
            <div class="verse" type="shloka" id="RAM_k02_S012_V057">
                <div class="versetext" uvacha="Valmiki">भूतोपहतचित्तेव ब्रुवन्ती मां न लज्जसे  ।<br/>शीलव्यसनमेतत्ते नाभिजानाम्यहं पुरा ॥ 2.12.57॥</div>
                <div class="vyakhya" id="RAM_k02_S012_V057_B001">मां न लज्जसे । पतिसमक्षमीदृशलोकव्यवहारस्य लोकविगीतत्वात् । शीलव्यसनं सद्वृत्तस्य विशेषेणासनं त्यागः । अतएवेदानीं भूतोपघातोत्प्रेक्षा ॥ 2.12.57॥</div><br/>
            </div>
            <div class="verse" type="shloka" id="RAM_k02_S012_V058">
                <div class="versetext" uvacha="Valmiki">वालायास्तत्त्विदानीं ते लक्षये विपरीतवत्  ।<br/>कुतो वा ते भयं जातं या त्वमेवंविधं वरम् ॥ 2.12.58॥ </div>
                <div class="vyakhya" id="RAM_k02_S012_V058_B001">बालाया इति । बालाया अपीत्यर्थकं पूर्वान्वयि । तत्तु शीलं तु । इदानीं प्रौढत्वावस्थायामपि विपरीतवद्विपरीतार्हं दुःशीलार्हं लक्षये । कुतो निमित्तात्केन निमित्तेन रामादीदृशं भयं जातमित्यर्थः ॥ 2.12.58॥</div><br/>
            </div>
            <div class="verse" type="shloka" id="RAM_k02_S012_V059">
                <div class="versetext" uvacha="Valmiki">राष्ट्रे भरतमासीनं वृणीषे राघवं वने  ।<br/>विरमैतेन भावेन त्वमेतेनानृतेन च ॥ 2.12.59॥</div>
                <div class="vyakhya" id="RAM_k02_S012_V059_B001">वरमाह राष्ट्र इति । राष्ट्र भरतमासीनं वने राघवमासीनं वृणीषे । एतेन निर्धूतपातिव्रत्यलक्षणेन भावेनोपलक्षिता । किं च । एतेनाशक्य वरद्वारकेणानृतेन ममानृततासंपादकेन कर्मणोपलक्षिता त्वमेवं वराद्विरम ॥ 2.12.59॥</div><br/>
            </div>
            <div class="verse" type="shloka" id="RAM_k02_S012_V060">
                <div class="versetext" uvacha="Valmiki">यदि भर्तुः प्रियं कार्यं लोकस्य भरतस्य च  ।<br/>नृशंसे पापसंकल्पे क्षुद्रे दुष्कृतकारिणी ॥ 2.12.60॥</div>
                <div class="vyakhya" id="RAM_k02_S012_V060_B001">याद भर्तुर्मम लोकस्य भरतस्य च प्रियं कार्य कर्तव्यं तदा विरमेति संबन्धः ॥ 2.12.60॥</div><br/>
            </div>
            <div class="verse" type="shloka" id="RAM_k02_S012_V061">
                <div class="versetext" uvacha="Valmiki">किं नु दुःखमलीकं वा मयि रामे च पश्यसि  ।<br/>न कथंचिदृते रामाद्भरतो राज्यमावसेत् ॥ 2.12.61॥ </div>
                <div class="vyakhya" id="RAM_k02_S012_V061_B001">दुःखं तत्साधनम् । अलीकमपराधम् । अयं तव क्लेशः सर्वो वृथैव त्वदिष्टस्य भरताभिषेकस्यासिद्धेरित्याह- नेति । रामं विना राज्यं नावसेत् । अनेन चतुर्णामपि यथाभागं राज्यमनुमन्यस्व । यद्वास्तु भरत एव राजा, रामस्तु वृद्धस्य मम समीपे तिष्ठत्विति मन्यस्व । नान्यथा त्वदिष्टसिद्धिरित्युपदेशः ॥ 2.12.61॥</div><br/>
            </div>
            <div class="verse" type="shloka" id="RAM_k02_S012_V062">
                <div class="versetext" uvacha="Valmiki">रामादपि हि तं मन्ये धर्मतो बलवत्तरम्  ।<br/>कथं वक्ष्यसि रामस्य वनं गच्छेति भाषिते ॥ 2.12.62॥</div>
                <div class="vyakhya" id="RAM_k02_S012_V062_B001">तत्र हेतुः - रामादपीति । हि यतस्तं भरतं रामादपि धर्मतो बलवत्तरमतिशयेन धर्मवन्तं मन्ये । भाषिते मयोक्ते सत्यपि त्वं कथं वक्ष्यसि । तव तस्याऽतिप्रियत्वादिति भावः ॥ 2.12.62॥</div><br/>
            </div>
            <div class="verse" type="shloka" id="RAM_k02_S012_V063">
                <div class="versetext" uvacha="Valmiki">मुखवर्णं विवर्णं तु यथैवेन्दुमुपश्रुतम्  ।<br/> तां तु मे सुकृतां बुद्धिं सृहद्भिः सह निश्चिताम् ॥ 2.12.63॥ </div>
                <div class="vyakhya" id="RAM_k02_S012_V063_B001">उपप्लुतमिन्दुं यथा तमिव विवर्णं मुखवर्णमादर्शादौ कथं द्रक्ष्यामीति संबन्धः । किं च सुकृतां सम्यक्प्रवर्तितां तां बुद्धिं रामाभिषेकविषयाम् । तत्र हेतुः सुहृद्भिः सह निश्चिताम् ॥ 2.12.63॥</div><br/>
            </div>
            <div class="verse" type="shloka" id="RAM_k02_S012_V064">
                <div class="versetext" uvacha="Valmiki">कथं द्रक्ष्याम्यपादवृत्तां परैरिव हतां चमूम् ।<br/>किं मां वक्ष्यन्ति राजानो नानादिग्भ्यः समागताः ॥ 2.12.64॥ </div>
                <div class="vyakhya" id="RAM_k02_S012_V064_B001">अपावृत्तां पराभूताम् । नानादिग्भ्यः समागता राजानः ॥ 2.12.64॥</div><br/>
            </div>
            <div class="verse" type="shloka" id="RAM_k02_S012_V065">
                <div class="versetext" uvacha="Valmiki">बालो वतायमैक्ष्वाकश्चिरं राज्यमकारयत्  ।<br/>यदा हि बहवो वृद्धा गुणवन्तो बहुश्श्रुताः ॥ 2.12.65॥</div>
                <div class="vyakhya" id="RAM_k02_S012_V065_B001">अयं बाल ऐक्ष्वाकः किं कथं राज्यमकारयदपालयदिति मां वक्ष्यन्तीति योजना । बतेति खेदः ॥ 2.12.65॥</div><br/>
            </div>
            <div class="verse" type="shloka" id="RAM_k02_S012_V066">
                <div class="versetext" uvacha="Valmiki">परिप्रक्ष्यन्ति काकुत्स्थं वक्ष्यामीह कथं तदा ।<br/>कैकेय्या क्लिश्यमानेन पुत्रः प्रव्राजितो मया ॥ 2.12.66॥ </div>
                <div class="vyakhya" id="RAM_k02_S012_V066_B001">परिप्रक्ष्यन्ति क्व राम इति । प्रातरिति शेषः । कैकेय्या वरार्थं क्लिश्यमानेन क्लेश्यमानेन । तां प्रति कृतप्रतिज्ञायाः सत्यत्वरक्षणाय प्रव्राजित इत्युत्तरं लोको न ग्रहीष्यतीत्याह कैकेय्येति । पूर्वदत्तेनेदानीं रामप्रव्राजनपरतया तया प्रकटीकृतेन वरेणेति शेषः॥ 2.12.66॥</div><br/>
            </div>
            <div class="verse" type="shloka" id="RAM_k02_S012_V067">
                <div class="versetext" uvacha="Valmiki">यदि सत्यं ब्रवीम्येतत्तदसत्यं भविष्यति  ।<br/>किं मां वक्ष्यति कौसल्या राघवे वनमास्थिते ॥ 2.12.67॥</div>
                <div class="vyakhya" id="RAM_k02_S012_V067_B001">यदि यद्यपि । तत्तथापि । एतदसत्यं भविष्यति । तस्यां कामहतस्तद्वचसा प्रव्राजितवानिति लोको वदिष्यतीति भावः ॥ 2.12.67॥</div><br/>
            </div>
            <div class="verse" type="shloka" id="RAM_k02_S012_V068">
                <div class="versetext" uvacha="Valmiki">किं चैनां प्रतिवक्ष्यामि कृत्वा विप्रियमीदृशम् ।<br/>यदा यदा च कौसल्या दासीव च सखीव च ॥ 2.12.68॥ </div>
                <div class="vyakhya" id="RAM_k02_S012_V068_B001">किं चैनामिति । मया मत्पुत्रेण वा ते किमपराद्धमिति यदा वक्ष्यति तदैनां प्रति निरुत्तर एवेत्यर्थः । यदा यदा च यतो यतश्चेत्यर्थः । दासीवद्रतिव्यवहारे, सखीवद्रहस्यकथने, भार्यावद्धर्माचरणे, भगिनीवद्धिताशंसने, मातृवद्भोजनदाने उपतिष्ठति सेवते । केचित्तु दासीवगृहकार्यकरणे, सखीवत्क्रीडायाम्, भार्यावदुक्ते एव, भगिनीवज्ज्ञानयोगानुष्ठाने, मातृवत्तत्त्वकथने इत्याहुः । अत उत्तरमशक्यदानमिति बोध्यम् । प्रियः पुत्रो यस्यां मम सा उक्तप्रकारैः सत्कारार्हापि तव कृते त्वद्वैमनस्य परिहाराय न सत्कृता तदिदानीं रामविवासनवरे त्वयोक्ते सति यत्त्वयि मया सुकृतं शोभनं कर्म त्वदनुसरणरूपं कृतं तन्मां तपति पीडयति ॥ 2.12.68॥</div><br/>
            </div>
            <div class="verse" type="shloka" id="RAM_k02_S012_V069">
                <div class="versetext" uvacha="Valmiki">भार्यावद्भगिनीवच्च मातृवच्चोपतिष्ठति  ।<br/>सततं प्रियकामा मे प्रियपुत्रा प्रियंवदा ॥ 2.12.69॥ </div>
                <div class="vyakhya" id="RAM_k02_S012_V069_B001">किं चैनामिति । मया मत्पुत्रेण वा ते किमपराद्धमिति यदा वक्ष्यति तदैनां प्रति निरुत्तर एवेत्यर्थः । यदा यदा च यतो यतश्चेत्यर्थः । दासीवद्रतिव्यवहारे, सखीवद्रहस्यकथने, भार्यावद्धर्माचरणे, भगिनीवद्धिताशंसने, मातृवद्भोजनदाने उपतिष्ठति सेवते । केचित्तु दासीवगृहकार्यकरणे, सखीवत्क्रीडायाम्, भार्यावदुक्ते एव, भगिनीवज्ज्ञानयोगानुष्ठाने, मातृवत्तत्त्वकथने इत्याहुः । अत उत्तरमशक्यदानमिति बोध्यम् । प्रियः पुत्रो यस्यां मम सा उक्तप्रकारैः सत्कारार्हापि तव कृते त्वद्वैमनस्य परिहाराय न सत्कृता तदिदानीं रामविवासनवरे त्वयोक्ते सति यत्त्वयि मया सुकृतं शोभनं कर्म त्वदनुसरणरूपं कृतं तन्मां तपति पीडयति ॥ 2.12.69॥</div><br/>
            </div>
            <div class="verse" type="shloka" id="RAM_k02_S012_V070">
                <div class="versetext" uvacha="Valmiki">न मया सत्कृता देवी सत्कारार्हा कृते तव  ।<br/>इदानीं तत्तपति मां यन्मया सुकृतं त्वयि ॥ 2.12.70॥ </div>
                <div class="vyakhya" id="RAM_k02_S012_V070_B001">किं चैनामिति । मया मत्पुत्रेण वा ते किमपराद्धमिति यदा वक्ष्यति तदैनां प्रति निरुत्तर एवेत्यर्थः । यदा यदा च यतो यतश्चेत्यर्थः । दासीवद्रतिव्यवहारे, सखीवद्रहस्यकथने, भार्यावद्धर्माचरणे, भगिनीवद्धिताशंसने, मातृवद्भोजनदाने उपतिष्ठति सेवते । केचित्तु दासीवगृहकार्यकरणे, सखीवत्क्रीडायाम्, भार्यावदुक्ते एव, भगिनीवज्ज्ञानयोगानुष्ठाने, मातृवत्तत्त्वकथने इत्याहुः । अत उत्तरमशक्यदानमिति बोध्यम् । प्रियः पुत्रो यस्यां मम सा उक्तप्रकारैः सत्कारार्हापि तव कृते त्वद्वैमनस्य परिहाराय न सत्कृता तदिदानीं रामविवासनवरे त्वयोक्ते सति यत्त्वयि मया सुकृतं शोभनं कर्म त्वदनुसरणरूपं कृतं तन्मां तपति पीडयति ॥ 2.12.70॥</div><br/>
            </div>
            <div class="verse" type="shloka" id="RAM_k02_S012_V071">
                <div class="versetext" uvacha="Valmiki">अपथ्यव्यञ्जनोपेतं युक्तमन्नमिवातुरम्  ।<br/>विप्रकारं च रामस्य संप्रयाणं वनस्य च ॥ 2.12.71॥ </div>
                <div class="vyakhya" id="RAM_k02_S012_V071_B001">किमिव । आतुरं रुग्णमपथ्यव्यञ्जनोपेतं भुक्तमन्नं यथा तपति पीडयति । रामस्य विप्रकारमभिषेकनिवृत्ति वनस्य तदुद्देश्यकं संप्रयाणं च प्रेक्ष्येत्यन्वयः ॥ 2.12.71॥</div><br/>
            </div>
            <div class="verse" type="shloka" id="RAM_k02_S012_V072">
                <div class="versetext" uvacha="Valmiki">सुमित्रा प्रेक्ष्य वै भीता कथं से विश्वसिष्यति  ।<br/>कृपणं वत वैदेही श्रोष्यति द्वयमप्रियम् ॥ 2.12.72॥</div>
                <div class="vyakhya" id="RAM_k02_S012_V072_B001">राज्ञो न किंचिदकर्तव्यमस्तीतिं विचार्य स्वपुत्रविषये मम विश्वासं न करिष्यति । कृपणं कष्टम् ॥ 2.12.72॥</div><br/>
            </div>
            <div class="verse" type="shloka" id="RAM_k02_S012_V073">
                <div class="versetext" uvacha="Valmiki">मां च पञ्चत्वमापन्नं रामं च वनमाश्रितम्  ।<br/>वैदेही वत मे प्राणाशोचन्ती क्षपयिष्यति ॥ 2.12.73॥ </div>
                <div class="vyakhya" id="RAM_k02_S012_V073_B001">अप्रियद्वयमेवाह- मां चेति । मे मदर्थम् । उपलक्षणमेतत् । रामार्थं च शोचन्ती स्वस्य प्राणान्क्षपयिष्यति ॥ 2.12.73॥</div><br/>
            </div>
            <div class="verse" type="shloka" id="RAM_k02_S012_V074">
                <div class="versetext" uvacha="Valmiki">हीना हिमवतः पार्श्वे किन्नरेणेव किन्नरी ।<br/>नहि राममहं दृष्ट्वा प्रवसन्तं महावने ॥ 2.12.74॥ </div>
                <div class="vyakhya" id="RAM_k02_S012_V074_B001">किन्नरेण श्वशुरभूतेन भर्तृभूतेन च । तव मरणं कुतस्तत्राह नहीति॥ 2.12.74॥</div><br/>
            </div>
            <div class="verse" type="shloka" id="RAM_k02_S012_V075">
                <div class="versetext" uvacha="Valmiki">चिरं जीवितुमाशंसे रुदन्तीं चापि मैथिलीम् ।<br/> सा नूनं विधवा राज्यं सपुत्रा कारयिष्यसि ॥ 2.12.75॥ </div>
                <div class="vyakhya" id="RAM_k02_S012_V075_B001">नूनं ध्रुवम् ॥ 2.12.75॥ </div><br/>
            </div>
            <div class="verse" type="shloka" id="RAM_k02_S012_V076">
                <div class="versetext" uvacha="Valmiki">सतीं त्वामहमत्यन्तं व्यवस्याम्यसतीं सतीम्  ।<br/>रूपिणीं विषसंयुक्तां पीत्वेव मदिरां नरः ॥ 2.12.76॥ </div>
                <div class="vyakhya" id="RAM_k02_S012_V076_B001">असतीमेव सतीं पतिमारिकात्वेनासतीत्ववतीमेव सतीं सर्वदा विद्यमानां सतीमापाततः सतीं व्यवस्यामि निश्चिनोमि । रूपिणीं दृष्टिप्रियां मदिरां पीत्वा पश्चाद्विकारेण विषसंयुक्तां यथा जानाति तथेत्यर्थः ॥ 2.12.76॥</div><br/>
            </div>
            <div class="verse" type="shloka" id="RAM_k02_S012_V077">
                <div class="versetext" uvacha="Valmiki">अनृतैर्वत मां सान्त्वैः सान्त्वयन्ती स्म भाषसे  ।<br/> गीतशब्देन संरुद्ध्य लुब्धो मृगमिवावधीः ॥ 2.12.77॥ </div>
                <div class="vyakhya" id="RAM_k02_S012_V077_B001">यच्च त्वमनृतैः सान्त्वैरिष्टवचनैः सान्त्वयन्ती यन्मां भाषसे तद्गीतशब्देन मृगं संरुद्धय लुब्ध इव मामवधीः ॥ 2.12.77॥</div><br/>
            </div>
            <div class="verse" type="shloka" id="RAM_k02_S012_V078">
                <div class="versetext" uvacha="Valmiki">अनार्य इति मामार्याः पुत्रविक्रायकं ध्रुवम्  ।<br/>विकरिष्यन्ति रथ्यासु सुरापं ब्राह्मणं यथा ॥ 2.12.78॥ </div>
                <div class="vyakhya" id="RAM_k02_S012_V078_B001">पुत्रविक्रायकं पुत्रेण मूल्येन स्त्रीसुखक्रेतारम् । अनार्यः पापीति रथ्यासु विकरिष्यन्ति विगर्हिष्यन्ति ॥ 2.12.78॥</div><br/>
            </div>
            <div class="verse" type="shloka" id="RAM_k02_S012_V079">
                <div class="versetext" uvacha="Valmiki">अहो दुःखमहो कृच्छ्रे यत्र वाचःक्षमे तव  ।<br/>दुःखमेवंविधं प्राप्तं पुरा कृतमिवाशुभम् ॥ 2.12.79॥ </div>
                <div class="vyakhya" id="RAM_k02_S012_V079_B001">दुःखं कष्टम् । कृच्छ्रे कष्टम् । अहो कष्टमहो कष्टमिति या वत् । यत्र वरविषये रामवित्रासनवरविषयास्तव वाचःक्षमे यतोऽतः पुराकृतमशुभमिव तत्फलमिव । इवशब्द एवार्थे । एवंविधमपरिहार्यत्वेनावश्यानुभाव्यं दुःखं प्राप्तमिति संबन्धः ॥ 2.12.79॥</div><br/>
            </div>
            <div class="verse" type="shloka" id="RAM_k02_S012_V080">
                <div class="versetext" uvacha="Valmiki">चिरं खलु मया पापे त्वं पापेनाभिरक्षिता  ।<br/>अज्ञानादुपसंपन्ना रज्जुरुद्वन्धनी यथा ॥ 2.12.80॥ </div>
                <div class="vyakhya" id="RAM_k02_S012_V080_B001">पापेन मयोपसंपन्ना कण्ठसंलग्ना । सौख्याय कृतं त्वद्रक्षणं स्वनाशाय परिणतमित्याशयः ॥ 2.12.80॥</div><br/>
            </div>
            <div class="verse" type="shloka" id="RAM_k02_S012_V081">
                <div class="versetext" uvacha="Valmiki">रममाणस्त्वया सार्धं मृत्युं त्वां नाभिलक्षये  ।<br/>बालो रहसि हस्तेन कृष्णसर्पमिवास्पृशम् ॥ 2.12.81॥</div>
                <div class="vyakhya" id="RAM_k02_S012_V081_B001">बाल इवेति योजना ॥ 2.12.81॥</div><br/>
            </div>
            <div class="verse" type="shloka" id="RAM_k02_S012_V082">
                <div class="versetext" uvacha="Valmiki">तं तु मां जीवलोकोऽयं नूनमाक्रोष्टुमर्हति  ।<br/>मया ह्यपितृकः पुत्रः स महात्मा दुरात्मना ॥ 2.12.82॥ </div>
                <div class="vyakhya" id="RAM_k02_S012_V082_B001">तं त्वय्यनुरक्तम् । जीवतापि मया स महात्मा पुत्रोऽपितृकः पितृप्रयुक्तराज्यरहितः कृतो यतोऽत आक्रोष्टुं निन्दितुम् ॥ 2.12.82॥</div><br/>
            </div>
            <div class="verse" type="shloka" id="RAM_k02_S012_V083">
                <div class="versetext" uvacha="Valmiki">बालिशो बत कामात्मा राजा दशरथो भृशम्  ।<br/>स्त्रीकृते यः प्रियं पुत्रं वनं प्रस्थापयिष्यति ॥ 2.12.83॥ </div>
                <div class="vyakhya" id="RAM_k02_S012_V083_B001">निन्दाप्रकारमाह बालिश इति । प्रस्थापयिष्यतीत्युपलक्षणं त्रिकालनिन्दायाः ॥ 2.12.83॥</div><br/>
            </div>
            <div class="verse" type="shloka" id="RAM_k02_S012_V084">
                <div class="versetext" uvacha="Valmiki">वेदैश्च ब्रह्मचर्यैश्च गुरुभिश्चोपकर्शितः  ।<br/>भोगकाले महत्कृच्छ्रे पुनरेव प्रपत्स्यते ॥ 2.12.84॥ </div>
                <div class="vyakhya" id="RAM_k02_S012_V084_B001">उपकर्शितः कार्श्यं प्रापितः । कृच्छ्रे जटाभ्युपेततया वने वासक्लेशम् ॥ 2.12.84॥</div><br/>
            </div>
            <div class="verse" type="shloka" id="RAM_k02_S012_V085">
                <div class="versetext" uvacha="Valmiki">नालं द्वितीयं वचनं पुत्रो मां प्रतिभाषितुम्  ।<br/>स वनं प्रव्रजेत्युक्तो बाढमित्येव वक्ष्यति ॥ 2.12.85॥ </div>
                <div class="vyakhya" id="RAM_k02_S012_V085_B001">द्वितीयं वचनं परिहासरूपं वचनम् । अलं समर्थः । अहमिव धर्मयन्त्रितत्वात् ॥ 2.12.85॥</div><br/>
            </div>
            <div class="verse" type="shloka" id="RAM_k02_S012_V086">
                <div class="versetext" uvacha="Valmiki">यदि मे राघवः कुर्याद्वनं गच्छेति चोदितः  ।<br/>प्रतिकूलं प्रियं मे स्यान्न तु वत्सः करिष्यति ॥ 2.12.86॥ </div>
                <div class="vyakhya" id="RAM_k02_S012_V086_B001">यदि मे राघवः प्रतिकूलं कुर्यात्तन्मे प्रियं स्यादिति संबन्धः ॥ 2.12.86॥</div><br/>
            </div>
            <div class="verse" type="shloka" id="RAM_k02_S012_V087">
                <div class="versetext" uvacha="Valmiki">राघवे हि वनं प्राप्ते सर्वलोकस्य धिक्कृतम्  ।<br/>मृत्युरक्षमणीयं मां नयिष्यति यमक्षयम् ॥ 2.12.87॥ </div>
                <div class="vyakhya" id="RAM_k02_S012_V087_B001">ततः किमत आह- राघवे हीति । अक्षमणीयं दुःसहवृत्तमत एव सर्वलोकस्य धिक्कृतम् ॥ 2.12.87॥</div><br/>
            </div>
            <div class="verse" type="shloka" id="RAM_k02_S012_V088">
                <div class="versetext" uvacha="Valmiki">मृते मयि गते रामे वनं मनुजपुंगवे  ।<br/> इष्टे मम जने शेषे किं पापं प्रतिपत्स्यसे ॥ 2.12.88॥ </div>
                <div class="vyakhya" id="RAM_k02_S012_V088_B001">शेषेऽवशिष्टे ममेष्टे कौसल्यादिरूपे जने किं पापं मनोवागगोचरं दुःख साधनं प्रतिपत्स्यसे करिष्यसि ॥ 2.12.88॥</div><br/>
            </div>
            <div class="verse" type="shloka" id="RAM_k02_S012_V089">
                <div class="versetext" uvacha="Valmiki">कौसल्या मां च रामं च पुत्रौ च यदि हास्यति  ।<br/>दुःखान्यसहती देवी मामेवानुगमिष्यति ॥ 2.12.89॥</div>
                <div class="vyakhya" id="RAM_k02_S012_V089_B001">यदि कौसल्या मां रामं च हास्यति ताभ्यां हीना भविष्यति । चात्सुमित्रा यदि पुत्रौ च चाद्रामं मां च एतैर्यदि हीना भविष्यति तदा दुःखान्यसहती देवी कौसल्या सुमित्रा च मामेवानुमरिष्यति । लक्ष्मणस्य रामेण सह नियतं गमनाच्छत्रुघ्न्नस्य भरतानुयायित्वेऽप्यतीव त्वदनुरञ्जनं कुर्वतो रामस्येव तस्यापि त्वया क्रूरतया निराकरणात्पुत्रौ हास्यतीत्युक्तम् । तेन तस्याः क्रौर्यातिशयो व्यङ्गयः । राज्ञः शोकातिशयवत्त्वाद्विसंष्ठुलवाक्यप्रयोगो न दोषाय ॥ 2.12.89॥</div><br/>
            </div>
            <div class="verse" type="shloka" id="RAM_k02_S012_V090">
                <div class="versetext" uvacha="Valmiki">कौसल्यां च सुमित्रां च मां च पुत्रैस्त्रिभिः सह ।<br/>प्रक्षिप्य नरके सा त्वं कैकेयी सुखिता भव ॥ 2.12.90॥ </div>
                <div class="vyakhya" id="RAM_k02_S012_V090_B001">पुत्राणां नरकवासो राज्यहान्या राज्ञ्या राज्ञश्च शोकरूपपापमृत्युमरणादित्याहुः ॥ 2.12.90॥</div><br/>
            </div>
            <div class="verse" type="shloka" id="RAM_k02_S012_V091">
                <div class="versetext" uvacha="Valmiki">मया रामेण च त्यक्तं शाश्वतं सत्कृतं गुणैः  ।<br/>इक्ष्वाकुकुलमक्षोभ्यमाकुलं पालयिष्यसि ॥ 2.12.91॥ </div>
                <div class="vyakhya" id="RAM_k02_S012_V091_B001">मया रामेणेत्यादिव्यङ्गयोक्तिः । आकुलं क्षुभितम् ॥ 2.12.91॥</div><br/>
            </div>
            <div class="verse" type="shloka" id="RAM_k02_S012_V092">
                <div class="versetext" uvacha="Valmiki">प्रियं चेद्भरतस्यैतद्रामप्रव्राजनं भवेत्  ।<br/>मा स्म मे भरतः कार्षीत्प्रेतकृत्यं गतायुषः ॥ 2.12.92॥ </div>
                <div class="vyakhya" id="RAM_k02_S012_V092_B001">रामप्रव्रजनस्य भरतसंमतत्वे समे पुत्र एव नेत्याशयेनाह प्रियं चेदित्यादि ॥ 2.12.92॥</div><br/>
            </div>
            <div class="verse" type="shloka" id="RAM_k02_S012_V093">
                <div class="versetext" uvacha="Valmiki">मृते मयि गते रामे वनं पुरुषपुंगवे  ।<br/>सेदानीं विधवा राज्यं सपुत्रा कारयिष्यसि ॥ 2.12.93॥</div>
                <div class="vyakhya" id="RAM_k02_S012_V093_B001">रामप्रव्रजनस्य भरतसंमतत्वे समे पुत्र एव नेत्याशयेनाह प्रियं चेदित्यादि ॥ 2.12.93॥</div><br/>
            </div>
            <div class="verse" type="shloka" id="RAM_k02_S012_V094">
                <div class="versetext" uvacha="Valmiki">त्वं राजपुत्रि दैवेन न्यवसो मम वेश्मनि  ।<br/>अकीर्तिश्चातुला लोके ध्रुवः परिभवश्च मे  ।<br/>सर्वभूतेषु चावज्ञा यथा पापकृतस्तथा ॥ 2.12.94॥</div>
                <div class="vyakhya" id="RAM_k02_S012_V094_B001">राजपुत्रि, दैवेन मामकदुरदृष्टवशेन मम वेश्मनि न्यवसः। <span class="quote">राजपुत्रीवादेन"`1 इति पाठे राजपुत्रीव्यपदेशमात्रेणेत्यर्थः । मेऽकीर्तिः । परोक्षापयशोऽत्राकीर्तिः । महाजनसमक्षं धिक्कारः परिभवः । सर्वभूतेष्ववज्ञा क्षुद्रत्वेन प्रतिपत्तिः । यतो न्यवसोऽत एतत्सर्वं भविष्यतीति शेषः ॥ 2.12.94॥</div><br/>
            </div>
            <div class="verse" type="shloka" id="RAM_k02_S012_V095">
                <div class="versetext" uvacha="Valmiki">कथं रथैर्विभुर्यात्वा गजाश्चैश्च मुहुर्मुहुः  ।<br/>पद्भ्यां रामो महारण्ये वत्सो मे विचरिष्यति ॥ 2.12.95॥</div>
                <div class="vyakhya" id="RAM_k02_S012_V095_B001">कथमिति ॥ 2.12.95॥ </div><br/>
            </div>
            <div class="verse" type="shloka" id="RAM_k02_S012_V096">
                <div class="versetext" uvacha="Valmiki">यस्य चाहारसमये सुदाः कुण्डलधारिणः  ।<br/>अहंपूर्वाः पचन्ति स्म प्रसन्नाः पानभोजनम् ॥ 2.12.96॥</div>
                <div class="vyakhya" id="RAM_k02_S012_V096_B001">यस्य चेति ॥ 2.12.96॥</div><br/>
            </div>
            <div class="verse" type="shloka" id="RAM_k02_S012_V097">
                <div class="versetext" uvacha="Valmiki">स कथं नु कषायाणि तिक्तानि कटुकानि च  ।<br/>भक्षयन्वन्यमाहारं सुतो मे वर्तयिष्यति ॥ 2.12.97॥</div>
                <div class="vyakhya" id="RAM_k02_S012_V097_B001">स कथमिति । कषायादीनि कन्दमूलानीत्यध्याहारः । तद्रूपं वन्यमाहारं वर्तयिष्यति जीविष्यति ॥ 2.12.97॥</div><br/>
            </div>
            <div class="verse" type="shloka" id="RAM_k02_S012_V098">
                <div class="versetext" uvacha="Valmiki">महार्हवस्त्रसंवद्धो भूत्वा चिरसुखोचितः  ।<br/>काषायपरिधानस्तु कथं रामो भविष्यति ॥ 2.12.98॥ </div>
                <div class="vyakhya" id="RAM_k02_S012_V098_B001">महार्हेति ॥ 2.12.98॥</div><br/>
            </div>
            <div class="verse" type="shloka" id="RAM_k02_S012_V099">
                <div class="versetext" uvacha="Valmiki">कस्येदं दारुणं वाक्यमेवंविधमपीरितम्  ।<br/>रामस्यारण्यगमनं भरतस्याभिपेचनम् ॥ 2.12.99॥</div>
                <div class="vyakhya" id="RAM_k02_S012_V099_B001">कस्येति । इदमेवंविधं दारुणमेतदुत्तरार्धरूपं रामस्यारण्यगमनमित्यादि वाक्यं वाक्यश्रवणं कस्यापीरितम् । अनिर्वचनीयस्य मम दुष्कर्मणः फलमित्यर्थः ॥ 2.12.99॥ </div><br/>
            </div>
            <div class="verse" type="shloka" id="RAM_k02_S012_V0100">
                <div class="versetext" uvacha="Valmiki">धिगस्तु योषितो नाम शठाः स्वार्थपरायणाः  ।<br/> न ब्रवीमि स्त्रियः सर्वा भरतस्यैव मातरम् ॥ 2.12.100॥ </div>
                <div class="vyakhya" id="RAM_k02_S012_V0100_B001">कैकेयीदौर्जन्यं दृष्ट्वा राजा शोकेन स्त्रीमात्रं निन्दति धिगिति । निन्द्यत्वमस्त्वित्यर्थः । पुनः स्वाभाविकविवेकेनाह- नेति । कौसल्यादीनां निन्दानर्हत्वादिति भावः ॥ 2.12.100॥</div><br/>
            </div>
            <div class="verse" type="shloka" id="RAM_k02_S012_V0101">
                <div class="versetext" uvacha="Valmiki">अनर्थभावेऽर्थपरे नृशंसे ममानुतापाय निवेशितासि  ।<br/>किमप्रियं पश्यसि मन्निमित्तं हितानुकारिण्यथवापि रामे ॥ 2.12.101॥</div>
                <div class="vyakhya" id="RAM_k02_S012_V0101_B001">अनर्थे जगदनर्थसाधने भावो यस्याः। अर्थपरे स्वार्थसाधनपरे । ममानुतापाय मदनुतापार्थं निवेशितासि निवेशितदुर्भावासि । ईश्वरेणेति शेषः । मन्निमित्तमिति बहुव्रीहिः । रामे वा जगद्धितानुकारिणि किमप्रियं तत्साधनं पश्यसीत्यर्थः ॥ 2.12.101॥</div><br/>
            </div>
            <div class="verse" type="shloka" id="RAM_k02_S012_V0102">
                <div class="versetext" uvacha="Valmiki">परित्यजेयुः पितरोऽपि पुत्रान्भार्याः पतींश्चापि कृतानुरागाः  ।<br/>कृत्स्नं हि सर्वं कुपितं जगत्स्यादृष्ट्वैव रामं व्यसने निमग्नम् ॥ 2.12.102॥</div>
                <div class="vyakhya" id="RAM_k02_S012_V0102_B001">राममरण्यवासरूपे व्यसने निमग्नं दृष्ट्वा कृत्स्नं जगत्कुपितं स्याद्विपरीतं स्यात् । कोपप्रकारमाहकृतानुरागाः पितरः पुत्रांस्तादृशान् । विभक्तिविपरिणामेनात्रापि तत्संबन्धात् । बालानपि त्यजेयुः। रामेण सहगमनार्थम् । अपिना तादृशाः पुत्रास्तादृशान्वृद्धांस्तादृश्यो भार्यास्तादृशान्पतीन् । अपिना तादृशाः पतयस्तादृशीर्भार्या अपि त्यजेयुः । एतेन जगदनर्थसाधनभाववत्तोपपादिता ॥ 2.12.102॥</div><br/>
            </div>
            <div class="verse" type="shloka" id="RAM_k02_S012_V0103">
                <div class="versetext" uvacha="Valmiki">अहं पुनर्देवकुमाररूपमलंकृतं तं सुतमाव्रजन्तम्  ।<br/>नन्दामि पश्यन्निव दर्शनेन भवामि दृष्ट्वैव पुनर्युवेव ॥ 2.12.103॥ </div>
                <div class="vyakhya" id="RAM_k02_S012_V0103_B001">स्वस्य रामं विना जीवनव्यतिरेकं दर्शयिष्यंस्तदन्वये स्वजीवनान्वयं दर्शयति अहमिति । आव्रजन्तं मत्समीपे आगच्छन्तम् । अस्य श्रुत्वेति शेषः । आगच्छन्तं श्रुत्वा दर्शनेन चक्षुषा पश्यन्निव नन्दामि । श्रवणमात्रेण दर्शनजन्यं सुखमुक्तम् । दृष्ट्व दृष्ट्वा तु पुनश्चिरवृद्धोऽपि पुनर्युवेव हृष्टपुष्टान्तर्बहिः परिकरो भवामि ॥ 2.12.103॥</div><br/>
            </div>
            <div class="verse" type="shloka" id="RAM_k02_S012_V0104">
                <div class="versetext" uvacha="Valmiki">विना हि सूर्येण भवेत्प्रवृत्तिरवर्षता वज्रधरेण वापि  ।<br/>रामं तु गच्छन्तमितः समीक्ष्य जीवेन्न कश्चित्विति चेतना मे ॥ 2.12.104॥ </div>
                <div class="vyakhya" id="RAM_k02_S012_V0104_B001">हिरपीत्यर्थे । सूर्येण विनापि लोकस्य प्रवृत्तिर्व्यवहारः स्यात् । वज्रधरेणावर्षतापि प्रवृत्तिर्लोकस्य जीवनं स्यात् । वा इत्यथवा । इन्द्रेण स्वरूपसत्तां विनापि प्रवृत्तिर्भवेत् । रामं तु विना न कस्यापि जीवनमिति मे मतिः । अन्तर्यामिणं विना कस्यापि व्यवहारस्यासिद्धेः । एवं च स्वाजीवनं कैमुतिकन्यायसिद्धमिति भावः ॥ 2.12.104॥</div><br/>
            </div>
            <div class="verse" type="shloka" id="RAM_k02_S012_V0105">
                <div class="versetext" uvacha="Valmiki">विनाशकामामहिताममित्रामावासयं मृत्युमिवात्मनस्वाम्  ।<br/>चिरं वताङ्केन धृतासि सर्पी महाविषा तेन हतोऽस्मि मोहात् ॥ 2.12.105॥</div>
                <div class="vyakhya" id="RAM_k02_S012_V0105_B001">किं च त्वामात्मनो मृत्युमिव स्वगृहेऽहमावासयम् । किं च त्वं महाविषा सर्पी मयाङ्कन मोहात्तत्त्वेनाज्ञानाद्धृतासि । तेनाङ्क‌धारणेनाहं हतोऽस्मि ॥ 2.12.105॥</div><br/>
            </div>
            <div class="verse" type="shloka" id="RAM_k02_S012_V0106">
                <div class="versetext" uvacha="Valmiki">मया च रामेण सलक्ष्मणेन प्रशास्तु हीनो भरतस्त्वया सह।<br/>पुरं च राष्ट्र च निहत्य बान्धवान्ममाहितानां च भवाभिभाषिणी ॥ 2.12.106॥</div>
                <div class="vyakhya" id="RAM_k02_S012_V0106_B001">पुरं च राष्ट्र चेत्यस्य प्रशास्त्वित्यनेन सहान्वयः । त्वं च बान्धवान्पतिपुत्रादीन्निहत्य ममाहितानां शत्रूणामभिभाषणशीला भव । वार्ताकरणयोग्यन्धबावाभावादिति भावः । <span class="quote">अभिहर्षिणी</span>  इति पाठे तेषां हर्षदा भव ॥ 2.12.106॥ </div><br/>
            </div>
            <div class="verse" type="shloka" id="RAM_k02_S012_V0107">
                <div class="versetext" uvacha="Valmiki">नृशंसवृत्ते व्यसनप्रहारिणि प्रसह्य वाक्यं यदिहाद्य भाषसे  ।<br/>न नाम ते तेन मुखात्पतन्त्यधो विशीर्यमाणा दशनाः सहस्रधा ॥ 2.12.107॥</div>
                <div class="vyakhya" id="RAM_k02_S012_V0107_B001">व्यसनप्रहारिणि वार्धकरूपापदि पुत्रवियोगरूपप्रहारकारिणि, प्रसह्य पतिपत्नीभावं तिरस्कृत्येह देशेऽद्य काले यद्भाषसे क्रूरमतस्ते मुखादवश्यपाता दन्ताः केन नाम हेतुना सहस्त्रधा विशीर्यमाणाः सन्तो न पतन्तीति न जान इति शेषः ॥ 2.12.107॥</div><br/>
            </div>
            <div class="verse" type="shloka" id="RAM_k02_S012_V0108">
                <div class="versetext" uvacha="Valmiki">न किञ्चिदाहाहितमप्रियं वचो न वेत्ति रामः परुषाणि भाषितुम्  ।<br/>कथं तु रामे ह्यभिरामवादिनि ब्रवीषि दोषान्गुणनित्यसंमते ॥ 2.12.108॥ </div>
                <div class="vyakhya" id="RAM_k02_S012_V0108_B001">अप्रियवचोऽकथने हेतुर्न वेत्तीत्यादि । दोषाञ्जटाचीरधारणवनवासादीनात्मनो दोषजनकान् । गुणैर्नित्यं सर्वेषां संमते ॥ 2.12.108॥</div><br/>
            </div>
            <div class="verse" type="shloka" id="RAM_k02_S012_V0109">
                <div class="versetext" uvacha="Valmiki">प्रताम्य वा प्रज्वल वा प्रणश्य वा सहस्रशो वा स्फुटितां महीं व्रज  ।<br/>न ते करिष्यामि वचः सुदारुणं समाहितं केकयराजपांसने ॥ 2.12.109॥ </div>
                <div class="vyakhya" id="RAM_k02_S012_V0109_B001">प्रताम्य ग्लायस्व । प्रज्वल अग्निप्रवेशेन । प्रणश्य विषेण । कुद्दालप्रहारैः सहस्रशःस्फुटितां कृतगर्ता वा महीं व्रज । अथापि ते वचो न करिष्य इति संबन्धः ॥ 2.12.109॥</div><br/>
            </div>
            <div class="verse" type="shloka" id="RAM_k02_S012_V0110">
                <div class="versetext" uvacha="Valmiki">क्षुरोपमां नित्यमसत्प्रियंवदां प्रदुष्टभावां स्वकुलोपघातिनीम्  ।<br/>न जीवितुं त्वां विषहेऽमनोरमां दिधक्षमाणां हृदयं सबन्धनम् ॥ 2.12.110॥ </div>
                <div class="vyakhya" id="RAM_k02_S012_V0110_B001">असत्प्रियंवदां मिध्याप्रियभाषिणीम् । प्रदुष्टभावां दुष्टान्तःकरणाम् । अतएवामनोरमाम् । सबन्धनं सप्राणं हृदयं दिधक्षमाणां त्वां जीवितुं जीवयितुं न विषहे नोत्सहे । तव नाशमेवाशासे इत्यर्थः । <span class="quote">प्राणवन्धनं हि सोम्य मनः</span> इति च्छान्दोग्यश्रुतिः ॥ 2.12.110॥</div><br/>
            </div>
            <div class="verse" type="shloka" id="RAM_k02_S012_V0111">
                <div class="versetext" uvacha="Valmiki">न जीवितं मेऽस्ति कुतः पुनः सुखं विनात्मजेनात्मवतां कुतो रतिः  ।<br/>ममाहितं देवि न कर्तुमर्हसि स्पृशामि पादावपि ते प्रसीद मे ॥ 2.12.111॥ </div>
                <div class="vyakhya" id="RAM_k02_S012_V0111_B001">दण्डवाक्यमुक्त्वा पुनस्तामाह - नेति । आत्मवतामात्मज्ञानाम् । अत्रापिः पूरणीयः । यदेवमतो ममेत्यादिः ॥ 2.12.111॥</div><br/>
            </div>
            <div class="verse" type="shloka" id="RAM_k02_S012_V0112">
                <div class="versetext" uvacha="Valmiki">स भूमिपालो विलपन्ननाथवत्स्त्रिया गृहीतो हृदयेऽतिमात्रया  ।<br/>पपात देव्याश्चरणौ प्रसारितावुभावसंप्राप्य यथातुरस्तथा ॥ 2.12.112॥</div>
                <div class="vyakhya" id="RAM_k02_S012_V0112_B001">अतिमात्रयातिक्रान्तसौन्दर्यपरिच्छेदया । यद्वातिक्रान्तमर्यादया । हृदये मर्मणि गृहीतः । प्रसारितावित्यनेन पत्यावप्यधमर्णदृष्टिर्द्योत्यते । असंप्राप्येत्यनेन पिस्पृक्षोरपि चित्तमूर्छाजनितवैवश्यं द्योतितम् । तदेवाह यथातुर इति । आतुरो यथा किंचित्स्प्रष्टकामोऽस्पृष्ट्वैव मध्ये यथा मूर्च्छया पतति तथेत्यर्थः ॥ 2.12.112॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे द्वादशः सर्गः ॥ 12 ॥</div>
        </strong>
    </div>
</body>
</html>
        

            