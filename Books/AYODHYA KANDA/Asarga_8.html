<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_8 </title>
    <link rel="Textsheet" href="/Asarga_8.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S008" type="sarga" data-name=" sarga" data-title="अयोध्याकाण्डे अष्टमः सर्गः"></div><br/>
            <h1>अयोध्याकाण्डे अष्टमः सर्गः </h1>
            <div class="verse" type="shloka" id="RAM_k02_S008_V001">
                <div class="versetext" uvacha="Valmiki">मन्थरा त्वभ्यसूय्यैनामुत्सृज्याभरणं हि तत्  ।<br/>उवाचेदं ततो वाक्यं कोपदुःखसमन्विता ॥ 2.8.1॥ </div>
                <div class="vyakhya" id="RAM_k02_S008_V001_B001">अथ <span class="quote">चलं चित्तं मनुष्याणाम्</span> इति न्यायेन द्विस्त्रिर्मन्थरया हितवदुपदेशात्कल्याणमतेरपि कैकेय्याश्चित्तं चलितमित्याह मन्थरा त्विति । अभ्यसूय्यासूयाविषयां कृत्वा । हिताश्रवणात्कोपः एतदहितं जायते इति दुःखम् तत्समन्वितेव ॥ 2.8.1 ॥</div><br/>
            </div>
            <div class="verse" type="shloka" id="RAM_k02_S008_V002">
                <div class="versetext" uvacha="Valmiki">हर्षं किमर्थमस्थाने कृतवत्यसि बालिशे  ।<br/>शोकसागरमध्यस्थं नात्मानमवबुद्ध्यसे ॥ 2.8.2॥</div>
                <div class="vyakhya" id="RAM_k02_S008_V002_B001">अस्थाने तदनुचितकाले बालिशे मुर्खे शोककाले हर्षोदयात् ॥ 2.8.2 ॥</div><br/>
            </div>
            <div class="verse" type="shloka" id="RAM_k02_S008_V003">
                <div class="versetext" uvacha="Valmiki">मनसा प्रसहामि त्वां देवि दुःखार्दिता सती  ।<br/>यच्छोचितव्ये हृष्टासि प्राप्य त्वं व्यसनं महत् ॥ 2.8.3॥</div>
                <div class="vyakhya" id="RAM_k02_S008_V003_B001">मनसेति । अत इत्यादिः । दुःखार्दिता सती तावकदुःखेन पीडिता सती प्रसहामीत्यन्वयः । व्यसनं विपदम् ॥ 2.8.3 ॥</div><br/>
            </div>
            <div class="verse" type="shloka" id="RAM_k02_S008_V004">
                <div class="versetext" uvacha="Valmiki">शोचामि दुर्मतित्वं ते का हि प्राज्ञा प्रहर्षयेत्  ।<br/>अरेः सपत्नीपुत्रस्य वृद्धिं मृत्योरिवागताम् ॥ 2.8.4॥ </div>
                <div class="vyakhya" id="RAM_k02_S008_V004_B001">मतेर्दुष्टत्वमनर्थकरैः प्रियताविषयत्वम् । प्रहर्षयेत्प्रहृष्येत् । अरित्वे हेतुः सपत्नीपुत्रत्वम् । मृत्योर्वृद्धिमिव तस्य वृद्धिं दृष्ट्वेति शेषः ॥ 2.8.4 ॥</div><br/>
            </div>
            <div class="verse" type="shloka" id="RAM_k02_S008_V005">
                <div class="versetext" uvacha="Valmiki">भरतादेव रामस्य राज्यसाधारणाद्भयम्  ।<br/>तद्विचिन्य विषण्णास्मि भयं भीताद्धि जायते ॥ 2.8.5॥</div>
                <div class="vyakhya" id="RAM_k02_S008_V005_B001">मृत्योरिवेति व्युत्पादयति भरतादिति । रामस्य भरतादेव भयमस्ति । तत्र हेतुः राज्यसाधारणाद्राज्यरूपसाधारणभोग्याद्धेतोः तद्भरतहेतुकं रामभयं हि यतो भीताद्भयं जायते यो यस्माद्भीतस्तस्मात्पदस्थात्तस्य भयं भवत्येव । एवं च राज्यस्य निष्कण्टकत्वाय स्वभयहेतुं भरतं राज्यं प्राप्य रामः सर्वथा नाशयिष्यतीति भावः ॥ 2.8.5 ॥</div><br/>
            </div>
            <div class="verse" type="shloka" id="RAM_k02_S008_V006">
                <div class="versetext" uvacha="Valmiki">लक्ष्मणो हि महाबाहू रामं सर्वात्मना गतः  ।<br/>शत्रुघ्न्नश्चापि भरतं काकुत्स्थं लक्ष्मणो यथा ॥ 2.8.6॥ </div>
                <div class="vyakhya" id="RAM_k02_S008_V006_B001">ननु भरतादेवेत्यवधारणमयुक्तमत आह लक्ष्मणो हीति । सर्वात्मना गतो मनोवाक्कायव्यापारै रामेणैक्यं गतोऽतो न ततो भीप्रसङ्गः । शत्रुघ्नस्यापि भरतशेषतया न ततः पृथग्भीप्रसङ्गः तन्नाशेनैव तन्नाशादिति भावः ॥ 2.8.6 ॥</div><br/>
            </div>
            <div class="verse" type="shloka" id="RAM_k02_S008_V007">
                <div class="versetext" uvacha="Valmiki">प्रयासन्नक्रमेणापि भरतस्यैव भामिनि  ।<br/>राज्यक्रमो विसृष्टस्तु तयोस्तावद्यवीयसोः ॥ 2.8.7॥</div>
                <div class="vyakhya" id="RAM_k02_S008_V007_B001">भरतादेवेत्यवधारणे हेत्वन्तरमाह प्रत्यासन्नेति । प्रत्यासन्नो यः क्रम उत्पत्तिक्रमस्तेनापि हेतुना भरतस्यैव राज्यक्रमस्तदाक्रमणं प्रसक्तम् । तयोस्तु यवीयस्त्वात्स विसृष्ठो दूरत्यक्त इत्यर्थः ॥ 2.8.7 ॥</div><br/>
            </div>
            <div class="verse" type="shloka" id="RAM_k02_S008_V008">
                <div class="versetext" uvacha="Valmiki">विदुषः क्षत्रचारित्रे प्राज्ञस्य प्राप्तकारिणः  ।<br/>भयात्प्रवेपे रामस्य चिन्तयन्ती तवात्मजम् ॥ 2.8.8॥</div>
                <div class="vyakhya" id="RAM_k02_S008_V008_B001">पुना रामाद्भयमुपसंहरति विदुष इति । विदुषः सर्वशास्त्रज्ञस्य विशिष्य क्षत्रचारित्रे बलसंपाद्ये संधिविग्रहादिप्रयोगे च प्राज्ञस्य प्राप्तकारिणः अविलम्बेन कालोचितकर्तव्यार्थकारिणो रामस्य त्वदात्मजं प्रति भाव्यनर्थं चिन्तयन्ती तन्निमित्ताद्भयात्प्रवेपे कम्पे ॥ 2.8.8 ॥</div><br/>
            </div>
            <div class="verse" type="shloka" id="RAM_k02_S008_V009">
                <div class="versetext" uvacha="Valmiki">सुभगा किल कौसल्या यस्याः पुत्रोऽभिषेक्ष्यते  ।<br/>यौवराज्येन महता श्वः पुष्येण द्विजोत्तमैः ॥ 2.8.9॥</div>
                <div class="vyakhya" id="RAM_k02_S008_V009_B001">एवं पुत्रानर्थं प्रदर्श्य तस्या अप्यनर्थं दर्शयितुं कौसल्यार्थमाह सुभगेति । यौवराज्येनेति हेतौ तृतीया । पुष्येण पुष्ये ॥ 2.8.9 ॥</div><br/>
            </div>
            <div class="verse" type="shloka" id="RAM_k02_S008_V010">
                <div class="versetext" uvacha="Valmiki">प्राप्तां वसुमतीं प्रीतिं प्रतीतां हतविद्विषम्  ।<br/>उपस्थास्यसि कौसल्यां दासीवत्त्वं कृताञ्जलिः ॥ 2.8.10॥</div>
                <div class="vyakhya" id="RAM_k02_S008_V010_B001">वसुमतीं प्राप्तां तत्प्राप्तिनिमित्तां प्रीतिं च प्राप्ताम् । हता युष्मदादिसपत्नीरूपा विद्विषो यया तामत एव प्रतीतां प्रसिद्धाम् उपस्थास्यसि गत्वा सेविष्यसे ॥ 2.8.10॥</div><br/>
            </div>
            <div class="verse" type="shloka" id="RAM_k02_S008_V011">
                <div class="versetext" uvacha="Valmiki">एवं च त्वं सहास्माभिस्तस्याः प्रेष्या भविष्यसि  ।<br/>पुत्रश्च तव रामस्य प्रेष्यत्वं हि गमिष्यति ॥ 2.8.11॥ </div>
                <div class="vyakhya" id="RAM_k02_S008_V011_B001">अयमनार्थो ममापीत्याह एवं चेति ॥ 2.8.11 ॥</div><br/>
            </div>
            <div class="verse" type="shloka" id="RAM_k02_S008_V012">
                <div class="versetext" uvacha="Valmiki">हृष्टाः खलु भविष्यन्ति रामस्य परमाः स्त्रियः  ।<br/>अप्रहृष्टा भविष्यन्ति स्नुषास्ते भरतक्षये ॥ 2.8.12॥</div>
                <div class="vyakhya" id="RAM_k02_S008_V012_B001">परमाः स्त्रिय इति बहुवचनेन सीतासख्यः । भरतक्षये भरतप्रभावनाशे ॥ 2.8.12 ॥</div><br/>
            </div>
            <div class="verse" type="shloka" id="RAM_k02_S008_V013">
                <div class="versetext" uvacha="Valmiki">तां दृष्ट्वा परमप्रीतां ब्रुवन्तीं मन्थरां ततः  ।<br/> रामस्यैव गुणान्देवी कैकेयी प्रशशंस ह ॥ 2.8.13॥</div>
                <div class="vyakhya" id="RAM_k02_S008_V013_B001">एवं द्विःकृतोपतापापि कैकेयी निसर्गपुण्यस्वभावान्न चचालेत्याह तामित्यादि । परमप्रीतां परं रामेऽप्रीतामित्यर्थः । देवी पुण्यस्वभावा ॥ 2.8.13 ॥</div><br/>
            </div>
            <div class="verse" type="shloka" id="RAM_k02_S008_V014">
                <div class="versetext" uvacha="Valmiki">धर्मज्ञो गुणवान्दान्तः कृतज्ञः सत्यवाञ्छुचिः  ।<br/>रामो राजसुतो ज्येष्ठो यौवराज्यमतोऽर्हति ॥ 2.8.14॥ </div>
                <div class="vyakhya" id="RAM_k02_S008_V014_B001">मन्थरोक्तयुक्तीः प्रतिक्षिपति धर्मज्ञ इति । दान्तः शिक्षितः कृतज्ञ इत्यनेन बाल्ये स्वकृतपालनाद्युपकारस्मरणेन स्वानिष्टशङ्कानिरासः ज्येष्ठ इत्यनेन तस्य राज्ययोग्यतेति साधारण्यं परिहृतम् ॥ 2.8.14 ॥</div><br/>
            </div>
            <div class="verse" type="shloka" id="RAM_k02_S008_V015">
                <div class="versetext" uvacha="Valmiki">भ्रातृन्भृात्यांश्च दीर्घायुः पितृवत्पालयिष्यति  ।<br/>संतप्यसे कथं कुब्जे श्रुत्वा रामाभिषेचनम् ॥ 2.8.15॥ </div>
                <div class="vyakhya" id="RAM_k02_S008_V015_B001">भरतानर्थोऽपि नेत्याह भ्रातृ़निति । कथम् व्यर्थमेवेत्यर्थः ॥ 2.8.15 ॥</div><br/>
            </div>
            <div class="verse" type="shloka" id="RAM_k02_S008_V016">
                <div class="versetext" uvacha="Valmiki">भरतश्चापि रामस्य ध्रुवं वर्षशतात्परम्  ।<br/>पितृपैतामहं राज्यमवाप्स्यति नरर्षभः ॥ 2.8.16॥ </div>
                <div class="vyakhya" id="RAM_k02_S008_V016_B001">पितृवद्भातृ़नविभागेन पालयतो रामस्य वर्षशतात्परमपि यदा विभागेच्छा तदा भरतो राज्यमवाप्स्यति । ध्रुवापिशब्दाभ्यां लक्ष्मणशत्रुघ्नयोरपि राज्यप्राप्तिर्ध्रुवेति सूचितम् ॥ 2.8.16 ॥</div><br/>
            </div>
            <div class="verse" type="shloka" id="RAM_k02_S008_V017">
                <div class="versetext" uvacha="Valmiki">सा त्वमभ्युदये प्राप्ते दह्यमानेव मन्थरे  ।<br/>भविष्यति च कल्याणे किमिदं परितप्यसे ॥ 2.8.17॥</div>
                <div class="vyakhya" id="RAM_k02_S008_V017_B001">अभ्युदये रामाभिषेकरूप उत्सवे । कल्याणे भरताभिषेकरूपे कियता कालेन भविष्यति ॥ 2.8.17 ॥</div><br/>
            </div>
            <div class="verse" type="shloka" id="RAM_k02_S008_V018">
                <div class="versetext" uvacha="Valmiki">यथा वै भरतो मान्यस्तथा भूयोऽपि राघवः  ।<br/> कौसल्यातोऽतिरिक्तं च मम शुश्रूषते बहु ॥ 2.8.18॥ </div>
                <div class="vyakhya" id="RAM_k02_S008_V018_B001">मान्यः प्रार्थनीयश्रेयस्कः तथा तद्वत् । यता भूयोऽप्यभ्यधिकमपि । तत्र हेतुः कौसल्यात इति । अतिरिक्तमधिकम् ॥ 2.8.18 ॥</div><br/>
            </div>
            <div class="verse" type="shloka" id="RAM_k02_S008_V019">
                <div class="versetext" uvacha="Valmiki">राज्यं यदि हि रामस्य भरतस्यापि तत्तदा  ।<br/>मन्यते हि यथात्मानं तथा भ्रातृ॑स्तु राघवः ॥ 2.8.19॥</div>
                <div class="vyakhya" id="RAM_k02_S008_V019_B001">संप्रत्यपि भरतस्य राज्यमस्त्येवेत्याह राज्यमिति ॥ 2.8.19 ॥</div><br/>
            </div>
            <div class="verse" type="shloka" id="RAM_k02_S008_V020">
                <div class="versetext" uvacha="Valmiki">कैकेय्या वचनं श्रुत्वा मन्थरा भृशदुःखिता  ।<br/> दीर्घमुष्णं विनिःश्वस्य कैकेयीमिदमब्रवीत् ॥ 2.8.20॥ </div>
                <div class="vyakhya" id="RAM_k02_S008_V020_B001">एवं राज्यापहारं परिह़ृतवतीं कैकेयीं मन्थरा तृतीयपर्यायेण पुनर्भेदयति कैयेय्या इति ॥ 2.8.20 ॥</div><br/>
            </div>
            <div class="verse" type="shloka" id="RAM_k02_S008_V021">
                <div class="versetext" uvacha="Valmiki">अनर्थदर्शिनी मौर्ख्यान्नात्मानमवबुद्ध्यसे  ।<br/>शोकव्यसनविस्तीर्णे मज्जन्ती दुःखसागरे ॥ 2.8.21॥ </div>
                <div class="vyakhya" id="RAM_k02_S008_V021_B001">अनर्थदर्शिनी अर्थस्यैवानर्थत्वेन दर्शनशीला । शोक इष्टवियोगजः अनिष्टाप्तिजं दुःखं व्यसनं ताभ्यां विस्तीर्णे व्याप्ते । सकलदुःखसमष्टिर्दुःखसागरस्तत्र मज्जन्ती त्वमात्मानं नावबुद्ध्यस इत्यर्थः ॥ 2.8.21 ॥</div><br/>
            </div>
            <div class="verse" type="shloka" id="RAM_k02_S008_V022">
                <div class="versetext" uvacha="Valmiki">भविता राघवो राजा राघवस्य च यः सुतः  ।<br/>राजवंशात्तु भरतः कैकेयि परिहास्यते ॥ 2.8.22॥</div>
                <div class="vyakhya" id="RAM_k02_S008_V022_B001">कुत एवं वारंवारं कथयसीत्यत्राह भवितेति । परिहास्यते हीनो भविष्यति भरततत्सुतादे राज्यहान्यैवं दुःखं कथयामीति भावः ॥ 2.8.22 ॥</div><br/>
            </div>
            <div class="verse" type="shloka" id="RAM_k02_S008_V023">
                <div class="versetext" uvacha="Valmiki">नहि राज्ञः सुताः सर्वे राज्ये तिष्ठन्ति भामिनि  ।<br/>स्थाप्यमानेषु सर्वेषु सुमहाननयो भवेत् ॥ 2.8.23॥ </div>
                <div class="vyakhya" id="RAM_k02_S008_V023_B001">तत्र हेतुमाह नहीति । सर्वेषां राज्यस्थितौ बाधकमाह स्थाप्यमानेष्विति । अनयोऽन्यायईर्ष्यया परस्परप्रजापीडनरूपः ॥ 2.8.23 ॥</div><br/>
            </div>
            <div class="verse" type="shloka" id="RAM_k02_S008_V024">
                <div class="versetext" uvacha="Valmiki">तस्माज्ज्येष्ठे हि कैकेयि राज्यतन्त्राणि पार्थिवाः  ।<br/>स्थापयन्यनवद्याङ्गि गुणवत्स्वितरेष्वपि ॥ 2.8.24॥</div>
                <div class="vyakhya" id="RAM_k02_S008_V024_B001">राज्यतन्त्राणि राज्यनिर्वहणक्षमाधिकारप्राधान्यानि सर्वनिरूपितप्राधान्याश्रयत्वमेकस्यैवेति भावः । ज्येष्ठस्यागुणवत्त्वे तु गुणवत्कनीयःस्वपि ॥ 2.8.24 ॥</div><br/>
            </div>
            <div class="verse" type="shloka" id="RAM_k02_S008_V025">
                <div class="versetext" uvacha="Valmiki">असावत्यन्तनिर्भग्नस्तव पुत्रो भविष्यति  ।<br/> अनाथवत्सुखेभ्यश्च राजवंशाच्च वत्सले ॥ 2.8.25॥</div>
                <div class="vyakhya" id="RAM_k02_S008_V025_B001">यदेवमतो असाविति । निर्भग्नो हीनसुखेभ्यो राजवंशाच्च निर्भग्नो भविष्यतीत्यन्वयः । वत्सले सर्वत्र दयाशीले ॥ 2.8.25 ॥</div><br/>
            </div>
            <div class="verse" type="shloka" id="RAM_k02_S008_V026">
                <div class="versetext" uvacha="Valmiki">साहं त्वदर्थे संप्राप्ता त्वं तु मां नावबुद्ध्यसे  ।<br/> सपत्निवृद्धौ या मे त्वं प्रदेयं दातुमर्हसि ॥ 2.8.26॥</div>
                <div class="vyakhya" id="RAM_k02_S008_V026_B001">त्वदर्थे त्वत्पुत्रराज्यभ्रंशे प्राप्ते तत्परिहारकथनार्थम् । सपत्निवृद्धावित्यार्षो हृस्वः । प्रदेयं पारितोषिकमतो मां त्वमलुब्धा स्वहिते इति न बुद्ध्यसे इत्यर्थः ॥ 2.8.26 ॥</div><br/>
            </div>
            <div class="verse" type="shloka" id="RAM_k02_S008_V027">
                <div class="versetext" uvacha="Valmiki">ध्रुवं तु भरतं रामः प्राप्य राज्यमकण्टकम्  ।<br/> देशान्तरं नाययिता लोकान्तरमथापि वा ॥ 2.8.27॥</div>
                <div class="vyakhya" id="RAM_k02_S008_V027_B001">नाययिता लुट् । लोकान्तरामिति हनिष्यतीति यावत् ॥ 2.8.27 ॥</div><br/>
            </div>
            <div class="verse" type="shloka" id="RAM_k02_S008_V028">
                <div class="versetext" uvacha="Valmiki">बाल एव तु मातुल्यं भरतो नायितस्वया  ।<br/>संनिकर्षाच्च सौहार्दं जायते स्थावरेष्विव ॥ 2.8.28॥</div>
                <div class="vyakhya" id="RAM_k02_S008_V028_B001">यस्तु रामे राज्ञः पक्षपातः स भरतासंनिधानतः । तच्च त्वयैव कृतमित्याह बाल एवेति । मातुल्यं मातुलगृहम् । ननु किं तावतात आह संनिकर्षादिति । स्थावरेषु तृणगुल्मलतावृक्षादिषु तत्र सौहार्दमन्योन्याश्लेषरूपम् । एवं च भरतस्थितौ विभज्य समं राज्यलाभः स्यादिति भावः ॥ 2.8.28 ॥</div><br/>
            </div>
            <div class="verse" type="shloka" id="RAM_k02_S008_V029">
                <div class="versetext" uvacha="Valmiki">भरतानुवशात्सोऽपि शत्रुघ्नस्तत्समं गतः  ।<br/>लक्ष्मणो हि यथा रामं तथायं भरतं गतः ॥ 2.8.29॥ </div>
                <div class="vyakhya" id="RAM_k02_S008_V029_B001">शत्रुघ्नस्थितौ वा भरतकार्यस्य न नाशः स्यात् । सोऽपि दैववशाद्गत इत्याह भरतानुवशादिति । <span class="quote">शत्रुघ्नोऽपि समं गतः</span> इति पाठेऽनुवशादनुरोधवशादित्यर्थः । आद्योऽपिरत्रैव योज्यः । अनुवशादपि अपिना दैववशाच्चेत्यर्थः । गतः एकहृदयतयेति शेषः ॥ 2.8.29 ॥</div><br/>
            </div>
            <div class="verse" type="shloka" id="RAM_k02_S008_V030">
                <div class="versetext" uvacha="Valmiki">श्रूयते हि द्रुमः कश्चिच्छेत्तव्यो वनजीवनैः  ।<br/> संनिकर्षादिषीकाभिर्मोचितः परमाद्भद्र्यात् ॥ 2.8.30॥ </div>
                <div class="vyakhya" id="RAM_k02_S008_V030_B001">कस्यचित्संनिकर्षात्कस्यचिदनर्थनिवृत्तिर्लोकदृष्टेत्यत आह श्रूयते हीति । छेत्तव्यः प्राप्तच्छेदनकालः । इषीकाभिः कण्टकबहुलगुल्मैः संनिकर्षात्परितः परिवारणरूपात् भयाच्छेदनरूपात् । स्वस्य सदान्तःपुरवर्तित्वेन श्रूयते हीत्युक्तिः ॥ 2.8.30 ॥</div><br/>
            </div>
            <div class="verse" type="shloka" id="RAM_k02_S008_V031">
                <div class="versetext" uvacha="Valmiki">गोप्ता हि रामं सौमित्रिर्लक्ष्मणं चापि राघवः  ।<br/>अश्विनोरिव सौभ्रात्रं तयोर्लोकेषु विश्रुतम् ॥ 2.8.31॥ </div>
                <div class="vyakhya" id="RAM_k02_S008_V031_B001">नन्वेष दोषो लक्ष्मणस्यापि समानो़ऽत आह गोप्ताहीति ॥ 2.8.31 ॥</div><br/>
            </div>
            <div class="verse" type="shloka" id="RAM_k02_S008_V032">
                <div class="versetext" uvacha="Valmiki">तस्मान्न लक्ष्मणे रामः पापं किञ्चित्करिष्यति  ।<br/>रामस्तु भरते पापं कुर्यादेव न संशयः ॥ 2.8.32॥ </div>
                <div class="vyakhya" id="RAM_k02_S008_V032_B001">पापं वधम् ॥ 2.8.32 ॥</div><br/>
            </div>
            <div class="verse" type="shloka" id="RAM_k02_S008_V033">
                <div class="versetext" uvacha="Valmiki">तस्माद्राजगृहादेव वनं गच्छतु राघवः  ।<br/> एतद्धि रोचते मह्यं भृशं चापि हितं तव ॥ 2.8.33॥</div>
                <div class="vyakhya" id="RAM_k02_S008_V033_B001">तस्माद्वधसंभावनासत्त्वात् राजगृहाद्राजगृहाख्यान्मातुलनगरात् । एतदेव मह्यं रोचते । त्वदिष्टत्वात् एकपुत्रायाः पुत्रमरणापेक्षया वने पुत्रजीवनं सम्यक् । तदेवाह भृशं तव हितमेतत् <span class="quote">जीवन्भद्राणि पश्यति</span> इति न्यायात् ॥ 2.8.33 ॥</div><br/>
            </div>
            <div class="verse" type="shloka" id="RAM_k02_S008_V034">
                <div class="versetext" uvacha="Valmiki">एवं ते ज्ञातिपक्षस्य श्रेयश्चैव भविष्यति  ।<br/> यदि चेद्भरतो धर्मात्पित्र्यं राज्यमवाप्स्यति ॥ 2.8.34॥</div>
                <div class="vyakhya" id="RAM_k02_S008_V034_B001">एवमेवं सति मातुलगृहादेव वनगमने सति ते ज्ञातिपक्षस्यास्मदादेः श्रेयश्च भविष्यत्येव श्रेयो जीवनरूपं कल्याणम्, चात्सुखम् । भरताद्वनस्थादपि भयशङ्कयास्मदादिपीडायाः कर्तुमशक्यत्वादिति भावः । यदि चेदिति यदि वेत्यर्थः । धर्मात्पितृदीयमानत्वरूपात् तदा वा ज्ञातिपक्षस्य श्रेय इत्यर्थः । यद्वा एवमेव ते पक्षस्य श्रेयो भविष्यति । एवमेवेत्येतदुपपादयति यदि चेति ॥ 2.8.34 ॥</div><br/>
            </div>
            <div class="verse" type="shloka" id="RAM_k02_S008_V035">
                <div class="versetext" uvacha="Valmiki">स ते सुखोचितो बालो रामस्य सहजो रिपुः ।<br/> समृद्धार्थस्य नष्टार्थो जीविष्यति कथं वशे ॥ 2.8.35॥ </div>
                <div class="vyakhya" id="RAM_k02_S008_V035_B001">अन्यथा दुःखमेवेत्याह स ते इति । समृद्धार्थस्य रामस्य वशे स्थितो नष्टार्थः कथं जीविष्यतीत्यर्थः ॥ 2.8.35 ॥</div><br/>
            </div>
            <div class="verse" type="shloka" id="RAM_k02_S008_V036">
                <div class="versetext" uvacha="Valmiki">अभिद्रुतमिवारण्ये सिंहेन गजयूथपम्  ।<br/> प्रच्छाद्यमानं रामेण भरतं त्रातुमर्हसि ॥ 2.8.36॥ </div>
                <div class="vyakhya" id="RAM_k02_S008_V036_B001">तस्मादरण्ये सिंहेनाभिद्रुतं गजयूथपमिव राज्याप्राप्त्या प्रबलेन रामेण प्रच्छाद्यमानमभिभूयमानं भरतं तदभिषेकनिरोधेन त्रातुमर्हसि ॥ 2.8.36 ॥</div><br/>
            </div>
            <div class="verse" type="shloka" id="RAM_k02_S008_V037">
                <div class="versetext" uvacha="Valmiki">दर्पान्निराकृता पूर्वं त्वया  सौभाग्यवत्तया  ।<br/>राममाता सपत्नी ते कथं वैरं न यापयेत् ॥ 2.8.37॥ </div>
                <div class="vyakhya" id="RAM_k02_S008_V037_B001">अन्यथा तवाप्यनर्थ इत्याह दर्पादिति । सौभाग्यवत्ता पतिवात्सल्यम् । वैरयापनं वैरशुद्धिं, त्वयि दास्यसंपादनेन कथं न कुर्यादित्यर्थः । <span class="quote">पातयेत्</span> इति पाठेऽप्ययमेवार्थः ॥ 2.8.37 ॥</div><br/>
            </div>
            <div class="verse" type="shloka" id="RAM_k02_S008_V038">
                <div class="versetext" uvacha="Valmiki">यदा च रामः पृथिवीमवाप्स्यते प्रभूतरत्नाकरशैलसंयुताम्  ।<br/> तदा गमिष्यस्यशुभं पराभवं सहैव दीना भरतेन भामिनि ॥ 2.8.38॥</div>
                <div class="vyakhya" id="RAM_k02_S008_V038_B001">अशुभं पराभवं दास्यम् ॥ 2.8.38 ॥</div><br/>
            </div>
            <div class="verse" type="shloka" id="RAM_k02_S008_V039">
                <div class="versetext" uvacha="Valmiki">यदा हि रामः पृथिवीमवाप्स्यते ध्रुवं प्रणष्टो भरतो भविष्यति  ।<br/>अतो हि संचिन्तय राज्यमात्मजे परस्य चैवास्य विवासकारणम् ॥ 2.8.39॥</div>
                <div class="vyakhya" id="RAM_k02_S008_V039_B001">एवं यतः सपुत्रायास्तेऽनर्थः अत एवात्मजे राज्यं राज्यप्राप्तिकारणं चिन्तय <span class="quote">शत्रुशेषो न स्थाप्यः</span> इति न्यायेन परस्यास्य रामस्य चाल्लक्ष्मणसीतयोर्विवासकारणं च चिन्तय ॥ 2.8.39 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे अष्टमः सर्गः ॥ 8 ॥</div>
        </strong>
    </div>
</body>
</html>
        

            