<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_7 </title>
    <link rel="Textsheet" href="/Asarga_7.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S007" type="sarga" data-name=" sarga" data-title="अयोध्याकाण्डे सप्तमः सर्गः "></div><br/>
            <h1>अयोध्याकाण्डे सप्तमः सर्गः </h1>
            <div class="verse" type="shloka" id="RAM_k02_S007_V001">
                <div class="versetext" uvacha="Valmiki">ज्ञातिदासी यतो जाता कैकेय्या तु सहोपिताः  ।<br/>प्रासादं चन्द्रसंकाशमारुरोह यदृच्छया ॥ 2.7.1॥ </div>
                <div class="vyakhya" id="RAM_k02_S007_V001_B001">अथ सीताया लङ्कापुरप्रवेशं विना रावणवधस्याशक्यतया तत्सिद्धये देवैः प्रेरितायाः कृतकुब्जावेषाया मन्थराया रामाभिषेकविघ्नप्रवृत्तिं तद्रात्रिगतं कैकेयीवृत्तान्तं च वक्तुमुपक्रमते ज्ञातीत्यादि । <span class="quote">ज्ञातिदासी यतो नित्यम्</span> इति पाठे यतः कैकेय्या ज्ञातेर्मातृकुलस्य दासी यतश्च कैकेय्या नित्यं सहोषिता अतो जनकोलाहलं श्रुत्वा कैकेय्यै तदर्थं निवेदयितुं यदृच्छया स्वयमेव न त्वन्यप्रेरणया प्रासादमारुरोहेत्यन्वयः । यत्तु अतः <span class="quote">कुब्जा क्षिप्रममर्षिता</span> इत्यनेन द्वादशश्लोकस्थपदेनान्वयः, स्वीयाभ्युदयस्य सर्वेष्टत्वाद्रामाभ्युदयजदुःखेन तद्विघटकोऽमर्ष इति कतकः तन्न, रामाभ्युदयस्याग्रे धात्रीमुखेन श्रवणस्य वक्ष्यमाणतया तस्यैव चामर्षहेतुत्वस्य च वक्ष्यमाणतयात्रत्यस्य तत्रान्वयानौचित्यात् । <span class="quote">यतो जाता</span> इति पाठे यतो यत्र कुत्रचिज्जाता अविज्ञातवेश्ममातापितृकेत्यर्थः । एवं च कैकेयीज्ञातिदासीत्वमपि कार्यार्थमुदरभरणव्याजेन स्वीकृतमनया इति बोध्यम् । इदं तु युक्तम् <span class="quote">मन्थरा नाम कार्यार्थमप्सरा प्रेषिता सुरैः । दासी काचन कैकेय्यै दत्ता केकयभूभृता ॥</span> इति पाद्मोक्तेः । कार्यार्थं रावणवधरूपकार्यार्थं दासी स्वयमागत्य केकयराजस्य जातेति शेषः । <span class="quote">नित्यम्</span> इति पाठेऽपि जातेति शेषपूरणेनैव व्याख्योचिता पाद्मैकवाक्यत्वात्। चन्द्रसङ्काशं सुधाधवलितत्वात् ॥ 2.7.1 ॥</div><br/>
            </div>
            <div class="verse" type="shloka" id="RAM_k02_S007_V002">
                <div class="versetext" uvacha="Valmiki">सिक्तराजपथां कृत्स्त्रां प्रकीर्णकमलोत्पलाम्  ।<br/>अयोध्यां मन्थरा तस्मात्प्रासादादन्ववैक्षत ॥ 2.7.2॥</div>
                <div class="vyakhya" id="RAM_k02_S007_V002_B001">प्रकीर्णानि कमलान्युत्पलानि च यस्याम् । तस्मात्सर्वोत्कृष्टात्प्रासादात् प्रासादेस्थित्वेत्यर्थः । ल्यब्लोपे पञ्चमी ॥ 2.7.2 ॥</div><br/>
            </div>
            <div class="verse" type="shloka" id="RAM_k02_S007_V003">
                <div class="versetext" uvacha="Valmiki">पताकाभिर्वरार्हाभिर्ध्वजैश्च समलंकृताम्  ।<br/> सिक्तां चन्दनतोयैश्च शिरःस्त्रातजनैर्युताम् ॥ 2.7.3॥</div>
                <div class="vyakhya" id="RAM_k02_S007_V003_B001">वरार्हाभिः श्रेष्ठयोग्याभिः । राजयोग्याभिरिति यावत् । एतदुत्तरम् <span class="quote">कृतां छन्नपथैश्चापि स्वच्छन्दकपथैर्वृताम्</span> इत्यर्धं पठन्ति । छन्नपथैर्निम्नोन्नतप्रदेशमार्गैः कृतामलङ्कृताम् । स्वच्छन्दकपथैरुत्सवादिषु जनभूयस्त्वेन प्रवेशनिर्गमार्थं प्राकारादिभङ्गेन कृतैर्मार्गैरिति व्याचक्षते च केचित् । चन्दनयुक्ततोयैः सिक्ताम् । शिरःस्नातजनैः कृताभ्यङ्गस्नानैः ॥ 2.7.3॥</div><br/>
            </div>
            <div class="verse" type="shloka" id="RAM_k02_S007_V004">
                <div class="versetext" uvacha="Valmiki">माल्यमोदकहस्तैश्च द्विजेन्द्रैरभिनादिताम्  ।<br/>शुक्लदेवगृहद्वारां सर्ववादित्रनादिताम् ॥ 2.7.4॥</div>
                <div class="vyakhya" id="RAM_k02_S007_V004_B001">माल्यमोदकहस्तैर्दानप्राप्तमाल्यमोदकहस्तैः, रामोपायनमाल्यमोदकरूपमङ्गलद्रव्याहस्तैरित्यर्थो वा । सुधाचन्दनादिलेपेन शुक्लानि देवगृहद्वाराणि यस्याम् ॥ 2.7.4 ॥</div><br/>
            </div>
            <div class="verse" type="shloka" id="RAM_k02_S007_V005">
                <div class="versetext" uvacha="Valmiki">संप्रहृष्टजनाकीर्णां ब्रह्मघोषनिनादिताम्  ।<br/> प्रहृष्टवरहत्यश्वां संप्रणार्दितगोवृषाम् ॥ 2.7.5॥</div>
                <div class="vyakhya" id="RAM_k02_S007_V005_B001">ब्रह्मघोषो वेदघोषः । प्रहृष्टेत्यादिना तिरश्चामपि रामाभिषेकाद्धर्ष इति सूचितम् ॥ 2.7.5 ॥</div><br/>
            </div>
            <div class="verse" type="shloka" id="RAM_k02_S007_V006">
                <div class="versetext" uvacha="Valmiki">हृष्टप्रमुदितैः पौरैरुच्छ्रितध्वजमालिनीम्  ।<br/>अयोध्यां मन्थरा दृष्ट्वा परं विस्मयमागता ॥ 2.7.6॥ </div>
                <div class="vyakhya" id="RAM_k02_S007_V006_B001">हृष्टैर्जातरोमाञ्चादिभिर्मुदितैरानन्दयुक्तैः पौरैरुपलक्षिताम् ॥ 2.7.6 ॥</div><br/>
            </div>
            <div class="verse" type="shloka" id="RAM_k02_S007_V007">
                <div class="versetext" uvacha="Valmiki">सा हर्षोत्फुल्लनयनां पाण्डुरक्षौमवासिनीम्  ।<br/>अविदूरे स्थितां दृष्ट्वा धात्रीं पप्रच्छ मन्थरा ॥ 2.7.7॥ </div>
                <div class="vyakhya" id="RAM_k02_S007_V007_B001">अविदूरे स्वाधिरूढहर्म्यात्यासन्नहर्म्यै । धात्रीम् रामस्येति शेषः । अत एव हर्षोत्फुल्लनयनत्वादि तस्याः वक्ष्यति च हर्षेण विदीर्यमाणेत्यादि ॥ 2.7.7 ॥</div><br/>
            </div>
            <div class="verse" type="shloka" id="RAM_k02_S007_V008">
                <div class="versetext" uvacha="Valmiki">उत्तमेनाभिसंयुक्ता हर्षेणार्थपरा सती ।<br/> राममाता धनं किं नु जनेभ्यः संप्रयच्छति ॥ 2.7.8॥ </div>
                <div class="vyakhya" id="RAM_k02_S007_V008_B001">अर्थपरा स्वेष्टार्थपरा स्वेष्टार्थकामेवेति शेषः । किं नु कस्मात् ॥ 2.7.8 ॥</div><br/>
            </div>
            <div class="verse" type="shloka" id="RAM_k02_S007_V009">
                <div class="versetext" uvacha="Valmiki">अतिमात्रं प्रहर्षः किं जनस्यास्य च शंस मे  ।<br/> कारयिष्यति किं वापि संप्रहृष्टो महीपतिः ॥ 2.7.9॥</div>
                <div class="vyakhya" id="RAM_k02_S007_V009_B001">किं कुतो जनस्य प्रहर्षः अभिषेकप्राग्दिनीयसायंकाले मन्थरायास्तद्दर्शनेन राजा संप्रहृष्टः इत्युक्तिः ॥ 2.7.9 ॥</div><br/>
            </div>
            <div class="verse" type="shloka" id="RAM_k02_S007_V010">
                <div class="versetext" uvacha="Valmiki">विदीर्यमाणा हर्षेण धात्री तु परया मुदा  ।<br/> आचचक्षेऽथ कुब्जायै भूयसीं राघवे श्रियम् ॥ 2.7.10॥</div>
                <div class="vyakhya" id="RAM_k02_S007_V010_B001">विदीर्यमाणान्तर्गतानन्दौत्कट्याद्देहपोषमुखविकासादिना तस्या आनन्दस्य बहिःप्रसारणाद्विदीर्यमाणत्वोत्प्रेक्षा । राघवे राज्ञा न्यस्यमानां भूयसीं श्रियं राज्यलक्ष्मीम् ॥ 2.7.10 ॥</div><br/>
            </div>
            <div class="verse" type="shloka" id="RAM_k02_S007_V011">
                <div class="versetext" uvacha="Valmiki">श्वः पुष्येण जितक्रोधं यौवराज्येन चानघम्  ।<br/> राजा दशरथो राममभिषेक्ता हि राघवम् ॥ 2.7.11॥ </div>
                <div class="vyakhya" id="RAM_k02_S007_V011_B001">अनघं क्काप्यकारणेर्ष्यादिरहितम् ॥ 2.7.11 ॥</div><br/>
            </div>
            <div class="verse" type="shloka" id="RAM_k02_S007_V012">
                <div class="versetext" uvacha="Valmiki">धात्र्यास्तु वचनं श्रुत्वा कुब्जा क्षिप्रममर्षिता  ।<br/> कैलासशिखराकारात्प्रासादादवरोहत ॥ 2.7.12॥</div>
                <div class="vyakhya" id="RAM_k02_S007_V012_B001">अवरोहतावारुहत् ॥ 2.7.12 ॥</div><br/>
            </div>
            <div class="verse" type="shloka" id="RAM_k02_S007_V013">
                <div class="versetext" uvacha="Valmiki">सा दह्यमाना क्रोधेन मन्थरा पापदर्शिनी  ।<br/> शयानामेव कैकेयीमिदं वचनमब्रवीत् ॥ 2.7.13॥ </div>
                <div class="vyakhya" id="RAM_k02_S007_V013_B001">क्रोधेन दह्यमाना सेव पापदर्शिनी रामाभिषेके कैकेय्यै भरतविषयपापप्रदर्शिका ॥ 2.7.13 ॥</div><br/>
            </div>
            <div class="verse" type="shloka" id="RAM_k02_S007_V014">
                <div class="versetext" uvacha="Valmiki">उत्तिष्ठ मूढे किं शेषे भयं त्वामभिवर्तते  ।<br/> उपश्रुतमधौघेन नात्मानमवबुद्ध्यसे ॥ 2.7.14॥</div>
                <div class="vyakhya" id="RAM_k02_S007_V014_B001">अघौघेन दुःखसमूहेनोपप्लुतं पीडितम् । कारणकार्ययोः पौर्वापर्यविपर्ययरूपातिशयोक्तिः । <span class="quote">अधं दुरितदुःखयोः</span> इति कोशः ॥ 2.7.14 ॥</div><br/>
            </div>
            <div class="verse" type="shloka" id="RAM_k02_S007_V015">
                <div class="versetext" uvacha="Valmiki">अनिष्टे सुभगाकारे सौभाग्येन विकत्थसे  ।<br/> चलं हि तव सौभाग्यं नद्याः स्त्रोत इवोष्णगे ॥ 2.7.15॥</div>
                <div class="vyakhya" id="RAM_k02_S007_V015_B001">सुभगाकारे त्वद्विषये सौभाग्यद्योतकाकारवत्याकारेणैव तव सौभाग्येन वस्तुतोऽनिष्टेऽप्रियकर्तरि किं सौभाग्येन विकत्थसे मय्येवानुरक्तो मे स्वामी मदाज्ञावशंवद इत्यादिप्रकारेण वृथा श्लाघसे । उष्णगे ग्रीष्मगे रवौ सति नद्याः स्रोत इव सौभाग्यं चलं रामाभिषेकात्क्षीणप्रायमित्याशयः ॥ 2.7.15 ॥</div><br/>
            </div>
            <div class="verse" type="shloka" id="RAM_k02_S007_V016">
                <div class="versetext" uvacha="Valmiki">एवमुक्ता तु कैकेयी रुष्टया परुषं वचः ।<br/> कुब्जया पापदर्शिन्या विषादमगमत्परम् ॥ 2.7.16॥</div>
                <div class="vyakhya" id="RAM_k02_S007_V016_B001">पापदर्शिन्या पापं दर्शयन्त्या विषादमगमत्स्वस्मिन्राजवैरस्योद्भावनात् ॥ 2.7.16 ॥</div><br/>
            </div>
            <div class="verse" type="shloka" id="RAM_k02_S007_V017">
                <div class="versetext" uvacha="Valmiki">कैकेयी त्वब्रवीत्कुब्जां कच्चित्क्षेमं न मन्थरे  ।<br/> विषण्णवदनां हि त्वां लक्षये भृशदुःखिताम् ॥ 2.7.17॥</div>
                <div class="vyakhya" id="RAM_k02_S007_V017_B001">कच्चित्क्षेमम् न मह्यमिति शेषः ॥ 2.7.17 ॥</div><br/>
            </div>
            <div class="verse" type="shloka" id="RAM_k02_S007_V018">
                <div class="versetext" uvacha="Valmiki">मन्थरा तु वचः श्रुत्वा कैकेय्या मधुराक्षरम्  ।<br/> उवाच क्रोधसंयुक्ता वाक्यं वाक्यविशारदा ॥ 2.7.18॥</div>
                <div class="vyakhya" id="RAM_k02_S007_V018_B001">कच्चित्क्षेमम् न मह्यमिति शेषः ॥ 2.7.18 ॥</div><br/>
            </div>
            <div class="verse" type="shloka" id="RAM_k02_S007_V019">
                <div class="versetext" uvacha="Valmiki">सा विषण्णतरा भूत्वा कुब्जा तस्यां हितैषिणी  ।<br/> विषादयन्ती प्रोवाच भेदयन्ती च राघवम् ॥ 2.7.19॥</div>
                <div class="vyakhya" id="RAM_k02_S007_V019_B001">विषण्णतरा भूत्वा तदाकारेव भूत्वा । अप्सरस्त्वे सर्वज्ञत्वाद्वास्तवविषादाभावात् विषादयन्ती राज्यश्रियोऽन्यगामित्वरूपानिष्टप्रकाशेन कैकेय्या विषादं जनयन्ती भेदयन्ती राघवं प्रति पुत्रत्वप्रयुक्तं तस्याः स्नेहं नाशयन्ती ॥ 2.7.19 ॥</div><br/>
            </div>
            <div class="verse" type="shloka" id="RAM_k02_S007_V020">
                <div class="versetext" uvacha="Valmiki">अक्षयं सुमहद्देवि प्रवृत्तं त्वद्विनाशनम्  ।<br/> रामं दशरथो राजा यौवराज्येऽभिपेक्ष्यति ॥ 2.7.20॥</div>
                <div class="vyakhya" id="RAM_k02_S007_V020_B001">अश्रयम् क्षयः प्रतीकारः, अशक्यप्रतीकारमित्यर्थः । त्वद्विनाशनं त्वत्सौभाग्यनाशकारणं प्रवृत्तम् । तदेवाह राममिति ॥ 2.7.20 ॥</div><br/>
            </div>
            <div class="verse" type="shloka" id="RAM_k02_S007_V021">
                <div class="versetext" uvacha="Valmiki">सास्म्यगाधे भये मग्ना दुःखशोकसमन्विता  ।<br/> दह्यमानानलेनेव त्वद्धितार्थमिहागता ॥ 2.7.21॥</div>
                <div class="vyakhya" id="RAM_k02_S007_V021_B001">शत्रो राज्यलाभाहुःखम् । स्वेष्टस्य तदलाभाच्छोकः शत्रुराज्यलाभ एव ततो भयम् त्वद्धितार्थं त्वद्धितबोधनार्थम् ॥ 2.7.21 ॥</div><br/>
            </div>
            <div class="verse" type="shloka" id="RAM_k02_S007_V022">
                <div class="versetext" uvacha="Valmiki">तव दुःखेन कैकेयि मम दुःखं महद्भवेत्  ।<br/> त्ववृद्धौ मम वृद्धिश्च भवेदिह न संशयः ॥ 2.7.22॥</div>
                <div class="vyakhya" id="RAM_k02_S007_V022_B001">ननु दास्यास्तव कुतो भयम्, अत आह तवेत्यादि ॥ 2.7.22 ॥</div><br/>
            </div>
            <div class="verse" type="shloka" id="RAM_k02_S007_V023">
                <div class="versetext" uvacha="Valmiki">नराधिपकुले जाता महिषीत्वं महीपतेः  ।<br/> उग्रत्वं राजधर्माणां कथं देवि न बुद्ध्यसे ॥ 2.7.23॥</div>
                <div class="vyakhya" id="RAM_k02_S007_V023_B001">किं मे दुःखं तत्राह नराधिपेति । एतद्विशेषणद्वयमग्रेऽपि राजप्रातृत्वाप्रच्युतये यत्नावश्यकत्वद्योतनाय । ननु रामराज्येऽपि महिषीत्वं मे दुष्परिहरमित्यत आह उग्रत्वमिति । सापत्नो हि स राज्यलाभे त्वां त्वत्पुत्रं च नाशयिष्यतीति भावः ॥ 2.7.23 ॥</div><br/>
            </div>
            <div class="verse" type="shloka" id="RAM_k02_S007_V024">
                <div class="versetext" uvacha="Valmiki">धर्मवादी शठो भर्ता श्लक्ष्णवादी च दारुणः  ।<br/> शुद्धभावेन जानीषे तेनैवमतिसंधिता ॥ 2.7.24॥ </div>
                <div class="vyakhya" id="RAM_k02_S007_V024_B001">ननु राज्ञो रामस्य चात्यन्तं मदनुरक्तत्वात्स मत्पुत्रस्यैव राज्यलाभोऽत आह धर्मवादीति । वाङ्मात्रेण धार्मिकः श्लक्षणवादी च सस्मितमधुरभाषी अन्ततस्तु शठोऽसूयावान् अत एव दारुणः कूरहृदय आन्तरक्रौर्यगोपनायैव सस्मितमृदुमधुरभाषी । एवंभूतं तं शुद्धभावेनोपलक्षितं जानीषे । सर्वधा तेनैवमुक्तरीत्यातिसंधिता वञ्चिता असीति शेषः ॥ 2.7.24 ॥</div><br/>
            </div>
            <div class="verse" type="shloka" id="RAM_k02_S007_V025">
                <div class="versetext" uvacha="Valmiki">उपस्थितः प्रयुञ्जानस्त्वयि सान्त्वमनर्थकम् ।<br/> अर्थेनैवाद्य ते भर्ता कौसल्यां योजयिष्यति ॥ 2.7.25॥</div>
                <div class="vyakhya" id="RAM_k02_S007_V025_B001">उपस्थितः कौसल्यार्थसाधने हृदयेन सावधानस्त्वत्समीपे स्थितो वा । <span class="quote">उपस्तितम्</span> इति पाठे तत्कालोचितसान्त्वमित्यर्थः । अनर्थकं फलरहितम् । सान्त्वं प्रियवचनं त्वयि प्रयुञ्जानः अर्थेन राज्यरूपेण कौसल्यामेव योजयिष्यति ॥ 2.7.25॥</div><br/>
            </div>
            <div class="verse" type="shloka" id="RAM_k02_S007_V026">
                <div class="versetext" uvacha="Valmiki">अपवाह्य तु दुष्टात्मा भरतं तव बन्धुषु ।<br/> काल्ये स्थापयिता रामं राज्ये निहतकण्टके ॥ 2.7.26॥</div>
                <div class="vyakhya" id="RAM_k02_S007_V026_B001">कौसल्यार्थप्रायणार्थमेव तोनोपायान्तरमप्यनुष्ठितमित्याह अपवाह्येति । उद्वास्येत्यर्थः । काल्येऽन्यत्रोपसंक्रमणकालार्हे । <span class="quote">कोल्ये</span> इति पाठः कुलक्रमागत इत्यर्थः आर्षः ॥ 2.7.26 ॥</div><br/>
            </div>
            <div class="verse" type="shloka" id="RAM_k02_S007_V027">
                <div class="versetext" uvacha="Valmiki">शत्रुः पतिप्रवादेन मात्रेऽवहितकाम्यया ।<br/> आशीविष इवाङ्गेन बाले परिधृतस्त्वया ॥ 2.7.27॥ </div>
                <div class="vyakhya" id="RAM_k02_S007_V027_B001">आत्मनो हितेच्छया त्वया मात्रेव भोजनदानादिना पोषित आशीविष इव क्रूरः शत्रुः पतिप्रवादेन प्रतिव्यपदेशेन त्वयाङ्गेन परिधृत इत्यन्वयः ॥ 2.7.27 ॥</div><br/>
            </div>
            <div class="verse" type="shloka" id="RAM_k02_S007_V028">
                <div class="versetext" uvacha="Valmiki">यथा हि कुर्याच्छत्रुर्वा सर्पों वा प्रत्युपेक्षितः ।<br/> राज्ञा दशरथेनाद्य सपुत्रा त्वं तथा कृता ॥ 2.7.28॥</div>
                <div class="vyakhya" id="RAM_k02_S007_V028_B001">तद्धरणेन च तेऽनर्थः संवृत्त इत्याह यथेति । प्रत्युपेक्षित उपेक्षितनाशः ॥ 2.7.28 ॥</div><br/>
            </div>
            <div class="verse" type="shloka" id="RAM_k02_S007_V029">
                <div class="versetext" uvacha="Valmiki">पापेनानृतसान्त्वेन बाले नित्यं सुखोचिता  ।<br/> रामं स्थापयता राज्ये सानुबन्धा हता ह्यसि ॥ 2.7.29॥</div>
                <div class="vyakhya" id="RAM_k02_S007_V029_B001">कथं कृतेत्यत्राह पापेनेति । अनुबन्धः पुत्रादिपरिकरः ॥ 2.7.29 ॥</div><br/>
            </div>
            <div class="verse" type="shloka" id="RAM_k02_S007_V030">
                <div class="versetext" uvacha="Valmiki">सा प्राप्तकालं कैकेयि क्षिप्रं कुरु हितं तव ।<br/> त्रायस्व पुत्रमात्मानं मां च विस्मयदर्शने ॥ 2.7.30॥</div>
                <div class="vyakhya" id="RAM_k02_S007_V030_B001">सा त्वं प्राप्तकालं प्राप्तानुष्ठानकालं यत्तव हितं तत्कुरु । विस्मयदर्शनेऽतिदुःखजनकवार्ताश्रवणेऽपि स्वेष्टाद्भुतवार्ताश्रवणेनैव विस्मयसूचकदर्शने । एवं विस्मयं हित्वा स्वेष्टं विभावयेति तात्पर्यम् ॥ 2.7.30 ॥</div><br/>
            </div>
            <div class="verse" type="shloka" id="RAM_k02_S007_V031">
                <div class="versetext" uvacha="Valmiki">मन्थराया वचः श्रुत्वा शयनात्सा शुभानना  ।<br/> उत्तस्थौ हर्षसंपूर्णा चन्द्रलेखेव शारदी ॥ 2.7.31॥</div>
                <div class="vyakhya" id="RAM_k02_S007_V031_B001">एवं मन्थरयानर्थत्वेन प्रकाशिते रामाभिषेके महाकुलप्रसूता निसर्गकल्याणगुणा सर्वथा तं स्वेष्टार्थमेव मन्यते स्मेत्याह मन्थराया इत्यादि ॥ 2.7.31 ॥</div><br/>
            </div>
            <div class="verse" type="shloka" id="RAM_k02_S007_V032">
                <div class="versetext" uvacha="Valmiki">अतीव सा तु संतुष्टा कैकेयी विस्मयान्विता  ।<br/> दिव्यमाभरणं तस्यै कुब्जायै प्रददौ शुभम् ॥ 2.7.32॥</div>
                <div class="vyakhya" id="RAM_k02_S007_V032_B001">विस्मयोऽत्यद्भुतस्वेष्टश्रवणात् कौसल्यावदेवेति भावः ॥ 2.7.32 ॥</div><br/>
            </div>
            <div class="verse" type="shloka" id="RAM_k02_S007_V033">
                <div class="versetext" uvacha="Valmiki">दत्त्वा त्वाभरणं तस्यै कुब्जायै प्रमदोत्तमा  ।<br/>कैकेयी मन्थरां हृष्टा पुनरेवाब्रवीदिदम् ॥ 2.7.33॥ </div>
                <div class="vyakhya" id="RAM_k02_S007_V033_B001">विस्मयोऽत्यद्भुतस्वेष्टश्रवणात् कौसल्यावदेवेति भावः ॥ 2.7.33 ॥</div><br/>
            </div>
            <div class="verse" type="shloka" id="RAM_k02_S007_V034">
                <div class="versetext" uvacha="Valmiki">इदं तु मन्थरे मह्यमाख्यातं परमं प्रियम्  ।<br/> एतन्मे प्रियमाख्यातं किं वा भूयः करोमि ते ॥ 2.7.34॥ </div>
                <div class="vyakhya" id="RAM_k02_S007_V034_B001">प्रियमाख्यातमित्यस्य पुनरुक्तिर्वक्त्र्या हर्षातिशयवत्त्वान्न दोषावहा । भूयोऽभ्यधिकं किं प्रीतिदानं करोमि त्वच्छ्रावितप्रियसमाभ्यधिकप्रियवस्त्वभावादित्यर्थः ॥ 2.7.34 ॥</div><br/>
            </div>
            <div class="verse" type="shloka" id="RAM_k02_S007_V035">
                <div class="versetext" uvacha="Valmiki">रामे वा भरते वाहं विशेषं नोपलक्षये  ।<br/> तस्मात्तुष्टास्मि यद्राजा रामं राज्येऽभिषेक्ष्यति ॥ 2.7.35॥</div>
                <div class="vyakhya" id="RAM_k02_S007_V035_B001">ननु सापत्नश्रेयः श्रुतिः कथं ते प्रियमित्यत्राह रामे वेति । विशेषं पुत्रत्वप्रयुक्तस्नेहविशेषम् ॥ 2.7.35 ॥</div><br/>
            </div>
            <div class="verse" type="shloka" id="RAM_k02_S007_V036">
                <div class="versetext" uvacha="Valmiki">न मे परं किञ्चिदितो वरं पुनः प्रियं प्रियार्हे सुवचं वचोऽमृतम्  ।<br/>तथा ह्यवोचस्त्वमतः प्रियोत्तरं वरं परं ते प्रददामि तं वृणु ॥ 2.7.36॥ </div>
                <div class="vyakhya" id="RAM_k02_S007_V036_B001">प्रियार्हे प्रियदानार्हे । इत उक्ताद्रामाभिषेकाद्वरमधिकं प्रियं वचोऽमृतं परमन्यत्, न सुवचम् तादृशं हि त्वमवोचः । यतोऽधिकं प्रियं न सुवचमतः प्रियोत्तरं प्रियाख्यानोत्तरं पारितोषिकरूपं परं श्रेष्ठं वरं वृणु ते तव तं वरं प्रददामि । मया तु स्वबुद्ध्यैतत्प्रियाक्यानपारितोषिकयोग्यं वस्तु न दृस्यते, अतस्त्वं यद्वरयिष्यसि तद्दास्यामीत्यर्थः ॥ 2.7.36 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे सप्तमः सर्गः ॥ 7 ॥</div>
        </strong>
    </div>
</body>
</html>
        

            