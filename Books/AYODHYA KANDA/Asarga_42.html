<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_42 </title>
    <link rel="Textsheet" href="/Asarga_42.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S042" type="sarga" data-name=" sarga" data-title="अयोध्याकाण्डे द्विचत्वारिंशः सर्गः "></div><br/>
            <h1>अयोध्याकाण्डे द्विचत्वारिंशः सर्गः  </h1>
            <div class="verse" type="shloka" id="RAM_k02_S042_V001">
                <div class="versetext" uvacha="Valmiki">यावत्तु निर्यतस्तस्य रजोरूपमदृश्यत ।<br/> नैवेक्ष्वाकुवरस्तावत्संजहारात्मचक्षुषी ॥ 2.42.1 ॥</div>
                <div class="vyakhya" id="RAM_k02_S042_V001_B001">निर्यतस्तस्य रामस्य संबन्धि रजसो रूप रथ्याधूलेः स्वरूपं यावत्तेनादृश्यत तावदात्मनश्चक्षुषी न सञ्जहार इदं रामरथोद्धतं रज इति प्रित्या तत्पश्यन्नेवासीदिति भावः ॥ 2.42.1 ॥</div><br/>
            </div>
            <div class="verse" type="shloka" id="RAM_k02_S042_V002">
                <div class="versetext" uvacha="Valmiki">यावद्राजा प्रियं पुत्रं पश्यत्यत्यन्तधार्मिकम् ।<br/> तावद्वयवर्धतेवास्य धरण्यां पुत्रदर्शने ॥ 2.42.2 ॥</div>
                <div class="vyakhya" id="RAM_k02_S042_V002_B001">यावत्प्रियं पुत्रं राजा पश्यति रथधूलिदर्शनद्वारेति शेषः । तावत्पुत्रदर्शने तन्निमित्तं धरण्यां स्थितोऽस्य देहो व्यवर्धतेव उत्थाय स्थित एवाभूदित्यर्थः ॥ 2.42.2॥</div><br/>
            </div>
            <div class="verse" type="shloka" id="RAM_k02_S042_V003">
                <div class="versetext" uvacha="Valmiki">न पश्यति रजोऽप्यस्य यदा रामस्य भूमिपः ।<br/> तदार्तश्च विषण्णश्च पपात धरणीतले ॥ 2.42.3 ॥</div>
                <div class="vyakhya" id="RAM_k02_S042_V003_B001">रजसोऽप्यदर्शने तच्छरीरं पतितमभूदित्याह नेति । रामस्य रजः रामरथोद्धतं रज इत्यर्थः ॥ 2.42.3 ॥</div><br/>
            </div>
            <div class="verse" type="shloka" id="RAM_k02_S042_V004">
                <div class="versetext" uvacha="Valmiki">तस्य दक्षिणमन्वागात्कौसल्या बाहुमङ्गना ।<br/> परं चास्यान्वगात्पार्श्वं कैकेयी सा सुमध्यमा ॥ 2.42.4 ॥</div>
                <div class="vyakhya" id="RAM_k02_S042_V004_B001">तस्येति । पतितमुत्थाप्य तस्य दक्षिणं बाहुं धृत्वा कौसल्यान्वगात्स्वपुरं प्रति गम्यमानमन्वगात्सहैव ससार कैकेयी त्वस्य वामं पार्श्वमेव केवलमन्वगात् तथात्वं च राज्ञोऽस्यां परमवैरस्यात् ॥ 2.42.4 ॥</div><br/>
            </div>
            <div class="verse" type="shloka" id="RAM_k02_S042_V005">
                <div class="versetext" uvacha="Valmiki">तां नयेन च संपन्नो धर्मेण विनयेन च ।<br/> उवाच राजा कैकेयीं समीक्ष्य व्यथितेन्द्रियः ॥ 2.42.5 ॥</div>
                <div class="vyakhya" id="RAM_k02_S042_V005_B001">तदेवाह तामिति ॥ 2.42.5 ॥</div><br/>
            </div>
            <div class="verse" type="shloka" id="RAM_k02_S042_V006">
                <div class="versetext" uvacha="Valmiki">कैकेयि मामकाङ्गानि मा स्प्राक्षीः पापनिश्चये ।<br/> नहि त्वां द्रष्टुमिच्छामि न भार्या न च बान्धवी॥ 2.42.6 ॥</div>
                <div class="vyakhya" id="RAM_k02_S042_V006_B001">न च बान्धवी बन्धूनां स्नेहपात्रदास्यादिरूपापि नेत्यर्थः अण्णन्तत्वान्ङीप् ॥ 2.42.6 ॥</div><br/>
            </div>
            <div class="verse" type="shloka" id="RAM_k02_S042_V007">
                <div class="versetext" uvacha="Valmiki">ये च त्वामनुजीवन्ति नाहं तेषां न ते मम ।<br/> केवलार्थपरां हि त्वां त्यक्तधर्मां त्यजाम्यहम् ॥ 2.42.7 ॥</div>
                <div class="vyakhya" id="RAM_k02_S042_V007_B001">न च बान्धवी बन्धूनां स्नेहपात्रदास्यादिरूपापि नेत्यर्थः अण्णन्तत्वान्ङीप् ॥ 2.42.7 ॥</div><br/>
            </div>
            <div class="verse" type="shloka" id="RAM_k02_S042_V008">
                <div class="versetext" uvacha="Valmiki">अगृह्णां यच्च ते पाणिमग्निं पर्यणयं च यत् ।<br/> अनुजानामि तत्सर्वमस्मिल्लोके परत्र च ॥ 2.42.8 ॥</div>
                <div class="vyakhya" id="RAM_k02_S042_V008_B001">न केवलमैहिकव्यवहारस्य त्यागः किंतु पारलौकिकस्यापीत्याह अगृह्णामिति । यच्च ते पाणिं पर्यगृह्णाम्, यच्च त्वामग्निं पर्यणयं प्रदक्षिणमनयम्, अग्निहोत्रसंबन्धं वा कार्यम् तत्सर्वमस्मिंल्लोके पाणिग्रहणसाध्यक्रीडादि परलोकेऽग्निहोत्रादिसाध्यस्वर्गादि चानुजानामि त्यजामि ॥ 2.42.8 ॥</div><br/>
            </div>
            <div class="verse" type="shloka" id="RAM_k02_S042_V009">
                <div class="versetext" uvacha="Valmiki">भरतश्चेत्प्रतीतः स्याद्राज्यं प्राप्यैतदव्ययम् ।<br/> यन्मे स दद्यात्पित्रर्थं मा मां तद्दत्तमागमत् ॥ 2.42.9 ॥</div>
                <div class="vyakhya" id="RAM_k02_S042_V009_B001">ननु मम त्यागेऽपि मत्पुत्रादेः कथं त्यागः <span class="quote">ये च त्वामनुजीवन्ति</span> इत्यादिनोक्तस्तत्राह भरत इति । यदि त्वया प्रापितं राज्यं प्राप्य भरतः प्रतीतः स्यात्तुष्टः स्यात्, तर्हि मे मरणानन्तरं स भरतः पित्रर्थं पितृत्वप्रयुक्तश्राद्धार्थं यद्दद्यात्तत्तद्दत्तं मां मा गमत् मा प्राप्नोत्वित्यर्थः । अन्यथा तु तं न त्यजामीत्यर्थः । कतकस्तु <span class="quote">अनुजानामि</span> इत्यादिसार्धश्लोक एकं वाक्यं तत्पूर्वार्धे त्यजामीत्यस्यानुकर्षः । तत्तृतीयार्धे <span class="quote">यन्मे स दद्यात्पित्रर्थं मामतद्दत्तमागमत्</span> इति पाठः । स दद्यादिति चावर्तते भरतस्त्वया प्रापितं राज्यं प्राप्य प्रतीतो विवेकवान्सन्यत्प्राप्तं राज्यं तत्स पित्रर्थं पितुर्मम प्रीतिसंपादनाय यदि दद्यात्त्यजेत्, मां चातद्दत्तं न कृतं तस्मै दत्तं दानं राज्यस्य येन तादृशं मां प्रीत्या पूर्ववदागमत्प्राप्नुयाच्चेत्, तदा यत्स मे दद्यादस्मिंल्लोके विहारशय्याभोजनादि परत्र च परलोके पिण्डदानादि तत्सर्वमनुजानाम्यङ्गीकरोमि अन्यथा तं त्यजाम्येवेत्यर्थ इत्याह ॥ 2.42.9 ॥</div><br/>
            </div>
            <div class="verse" type="shloka" id="RAM_k02_S042_V010">
                <div class="versetext" uvacha="Valmiki">अथ रेणुसमुद्ध्वस्तं समुत्थाप्य नराधिपम् ।<br/> न्यवर्तत तदा देवी कौसल्या शोककर्शिता ॥ 2.42.10 ॥</div>
                <div class="vyakhya" id="RAM_k02_S042_V010_B001">रेणुसमुध्वस्तं भुवि लुण्ठनाद्रजोव्याप्तं न्यवर्तत राज्ञा सहेति शेषः ॥ 2.42.10॥</div><br/>
            </div>
            <div class="verse" type="shloka" id="RAM_k02_S042_V011">
                <div class="versetext" uvacha="Valmiki">हत्वेव ब्राह्मणं कामात्स्पृष्ट्वाग्निमिव पाणिना ।<br/> अन्वतप्यत धर्मात्मा पुत्रं संचिन्त्य राघवम्॥ 2.42.11 ॥</div>
                <div class="vyakhya" id="RAM_k02_S042_V011_B001">यथा पाणिनाग्निं स्पृष्ट्वा स्वकर्तृकदोषेण तत्पीडयानुतप्तो भवति तथा स्वकृतमेतद्दुःखमित्यनुतापः ॥ 2.42.11 ॥</div><br/>
            </div>
            <div class="verse" type="shloka" id="RAM_k02_S042_V012">
                <div class="versetext" uvacha="Valmiki">निवृत्यैव निवृत्यैव सीदतो रथवर्त्मसु ।<br/> राज्ञो नातिबभौ रूपं ग्रस्तस्यांशुमतो यथा ॥ 2.42.12 ॥</div>
                <div class="vyakhya" id="RAM_k02_S042_V012_B001">निवृत्त्य पुनःपुनरित्यर्थः । रथवर्त्मसु सीदतो रथमार्गदर्शने क्लिश्यतः ग्रस्तस्य राहुणा ॥ 2.42.12 ॥</div><br/>
            </div>
            <div class="verse" type="shloka" id="RAM_k02_S042_V013">
                <div class="versetext" uvacha="Valmiki">विललाप स दुःखार्तः प्रियं पुत्रमनुस्मरन् ।<br/> नगरान्तमनुप्राप्तं बुद्ध्वा पुत्रमथाब्रवीत् ॥ 2.42.13 ॥</div>
                <div class="vyakhya" id="RAM_k02_S042_V013_B001">आत्मानं नगरान्तं नगरसमीपं प्राप्तं बुद्ध्वा पुत्रं चाप्राप्तं बुद्ध्वाब्रवीदिति कतकः, यद्वा पुत्रं नगरान्तं नगरबाह्यं देशं प्राप्तं मत्वेत्यर्थः ॥ 2.42.13 ॥</div><br/>
            </div>
            <div class="verse" type="shloka" id="RAM_k02_S042_V014">
                <div class="versetext" uvacha="Valmiki">वाहनानां च मुख्यानां वहतां तं ममात्मजम् ।<br/> पदानि पथि दृश्यन्ते स महात्मा न दृश्यते ॥ 2.42.14 ॥</div>
                <div class="vyakhya" id="RAM_k02_S042_V014_B001">आत्मानं नगरान्तं नगरसमीपं प्राप्तं बुद्ध्वा पुत्रं चाप्राप्तं बुद्ध्वाब्रवीदिति कतकः, यद्वा पुत्रं नगरान्तं नगरबाह्यं देशं प्राप्तं मत्वेत्यर्थः ॥ 2.42.14 ॥</div><br/>
            </div>
            <div class="verse" type="shloka" id="RAM_k02_S042_V015">
                <div class="versetext" uvacha="Valmiki">यः सुखेनोपधानेषु शेते चन्दनरूषितः ।<br/> वीज्यमानो महार्हाभिः स्त्रीभिर्मम सुतोत्तमः ॥ 2.42.15 ॥</div>
                <div class="vyakhya" id="RAM_k02_S042_V015_B001">महार्हाभिरुत्तमरूपालङ्कारवतीभिः ॥ 2.42.15 ॥</div><br/>
            </div>
            <div class="verse" type="shloka" id="RAM_k02_S042_V016">
                <div class="versetext" uvacha="Valmiki">स नूनं कचिदेवाद्य वृक्षमूलमुपाश्रितः ।<br/> काष्ठं वा यदि वाश्मानमुपधाय शयिष्यते ॥ 2.42.16 ॥</div>
                <div class="vyakhya" id="RAM_k02_S042_V016_B001">क्वचिन्नदीतीरादौ अश्मा पाषाणः ॥ 2.42.16 ॥</div><br/>
            </div>
            <div class="verse" type="shloka" id="RAM_k02_S042_V017">
                <div class="versetext" uvacha="Valmiki">उत्थास्यति च मेदिन्याः कृपणः पांसुगुण्ठितः ।<br/> विनिःश्वसन्प्रस्रवणात्करेणूनामिवर्षभः ॥ 2.42.17 ॥ </div>
                <div class="vyakhya" id="RAM_k02_S042_V017_B001">बन्दिस्तुत्यादिराहित्येन कृपण इव प्रस्रवणाद्गिरिप्रस्थादिप्रदेशात् ॥ 2.42.17॥</div><br/>
            </div>
            <div class="verse" type="shloka" id="RAM_k02_S042_V018">
                <div class="versetext" uvacha="Valmiki">द्रक्ष्यन्ति नूनं पुरुषा दीर्घबाहुं वनेचराः ।<br/> राममुत्थाय गच्छन्तं लोकनाथमनाथवत् ॥ 2.42.18 ॥</div>
                <div class="vyakhya" id="RAM_k02_S042_V018_B001">बन्दिस्तुत्यादिराहित्येन कृपण इव प्रस्रवणाद्गिरिप्रस्थादिप्रदेशात् ॥ 2.42.18 ॥</div><br/>
            </div>
            <div class="verse" type="shloka" id="RAM_k02_S042_V019">
                <div class="versetext" uvacha="Valmiki">सा नूनं जनकस्येष्टा सुता सुखसदोचिता ।<br/> कण्टकाक्रमणक्लान्ता वनमद्य गमिष्यति ॥ 2.42.19 ॥</div>
                <div class="vyakhya" id="RAM_k02_S042_V019_B001">सुखसदोचिता सुखस्य सदा उचिता तादृश्यपि कण्टकेष्वाक्रमणेन पादविक्षेपेण क्लान्ता पीडिता ॥ 2.42.19 ॥</div><br/>
            </div>
            <div class="verse" type="shloka" id="RAM_k02_S042_V020">
                <div class="versetext" uvacha="Valmiki">अनभिज्ञा वनानां सा नूनं भयमुपैष्यति ।<br/> श्वापदानर्दितं श्रुत्वा गम्भीरं रोमहर्षणम् ॥ 2.42.20 ॥</div>
                <div class="vyakhya" id="RAM_k02_S042_V020_B001">श्वापदानां व्याघ्रादीनामासमन्तान्नर्दितम् ॥ 2.42.20 ॥</div><br/>
            </div>
            <div class="verse" type="shloka" id="RAM_k02_S042_V021">
                <div class="versetext" uvacha="Valmiki">सकामा भव कैकेयि विधवा राज्यमावस ।<br/> नहि तं पुरुषव्याघ्रं विना जीवितुमुत्सहे ॥ 2.42.21 ॥</div>
                <div class="vyakhya" id="RAM_k02_S042_V021_B001">सकामा भवेति वक्रोक्त्यानपकारिणां दुःखदानात्ते कामपूर्तिर्न कदापीति भावः । विधवात्वे हेतुः नहीत्यादि ॥ 2.42.21 ॥</div><br/>
            </div>
            <div class="verse" type="shloka" id="RAM_k02_S042_V022">
                <div class="versetext" uvacha="Valmiki">इत्येवं विलपन्राजा जनौघेनाभिसंवृतः ।<br/> अपस्नात इवारिष्टं प्रविवेश गृहोत्तमम् ॥ 2.42.22 ॥</div>
                <div class="vyakhya" id="RAM_k02_S042_V022_B001">अपस्नातो मृतस्नानस्नातः अरिष्टं कश्मलमयम् ॥ 2.42.22 ॥</div><br/>
            </div>
            <div class="verse" type="shloka" id="RAM_k02_S042_V023">
                <div class="versetext" uvacha="Valmiki">शून्यचत्वरवेश्मान्तां संवृतापणवेदिकाम् ।<br/> क्लान्तदुर्बलदुःखार्ता नात्याकीर्णमहापथाम् ॥ 2.42.23 ॥</div>
                <div class="vyakhya" id="RAM_k02_S042_V023_B001">तदेवाह शून्येति । शून्या निर्मनुष्याश्चत्वरा गृहप्रान्तभागा वेश्मान्ता वेश्ममध्यभागाश्च यस्यां सर्वजनानां रामपृष्टे गतत्वात् । संवृतापणवेदिकां संवृता आवृताः पण्यस्थापनवेदिका यस्यां सा । <span class="quote">देवताम्</span> इति पाठे पिहितापयणदेवतागृहामित्यर्थः । क्लान्ता गन्तुमशक्ताः अत एव दुर्बला दुःखार्ता रामवियोगपीडार्तां यस्यां नात्याकीर्णोऽत्यन्तसंमर्धरहितो महापथो यस्यां ताम् ॥ 2.42.23 ॥</div><br/>
            </div>
            <div class="verse" type="shloka" id="RAM_k02_S042_V024">
                <div class="versetext" uvacha="Valmiki">तामवेक्ष्य पुरीं सर्वां राममेवानुचिन्तयन् ।<br/> विलपन्प्राविशद्राजा गृहं सूर्य इवाम्बुदम् ॥ 2.42.24 ॥</div>
                <div class="vyakhya" id="RAM_k02_S042_V024_B001">तदेवाह शून्येति । शून्या निर्मनुष्याश्चत्वरा गृहप्रान्तभागा वेश्मान्ता वेश्ममध्यभागाश्च यस्यां सर्वजनानां रामपृष्टे गतत्वात् । संवृतापणवेदिकां संवृता आवृताः पण्यस्थापनवेदिका यस्यां सा । <span class="quote">देवताम्</span> इति पाठे पिहितापयणदेवतागृहामित्यर्थः । क्लान्ता गन्तुमशक्ताः अत एव दुर्बला दुःखार्ता रामवियोगपीडार्तां यस्यां नात्याकीर्णोऽत्यन्तसंमर्धरहितो महापथो यस्यां ताम् ॥ 2.42.24 ॥</div><br/>
            </div>
            <div class="verse" type="shloka" id="RAM_k02_S042_V025">
                <div class="versetext" uvacha="Valmiki">महाह्रदमिवाक्षोभ्यं सुपर्णेन हृतोरगम् ।<br/> रामेण रहितं वेश्म वैदेह्या लक्ष्मणेन च ॥ 2.42.25 ॥</div>
                <div class="vyakhya" id="RAM_k02_S042_V025_B001">सुपर्णेन हृतोरगं महाहृदमिवेति रिपूणां निर्भयप्रवेशद्योतकम् ॥ 2.42.25 ॥</div><br/>
            </div>
            <div class="verse" type="shloka" id="RAM_k02_S042_V026">
                <div class="versetext" uvacha="Valmiki">अथ गद्गदशब्दस्तु विलपन्वसुधाधिपः ।<br/> उवाच मृदु मन्दार्थं वचनं दीनमस्वरम् ॥ 2.42.26 ॥</div>
                <div class="vyakhya" id="RAM_k02_S042_V026_B001">मृदु मन्दोच्चारणात् । अत एव मन्दार्थमबुद्धार्थं दीनं शोच्यम् अस्वरं शुद्धकण्ठध्वनिरहितम् ॥ 2.42.26 ॥</div><br/>
            </div>
            <div class="verse" type="shloka" id="RAM_k02_S042_V027">
                <div class="versetext" uvacha="Valmiki">कौसल्याया गृहं शीघ्रं राममातुर्नयन्तु माम् ।<br/> नह्यन्यत्र ममाश्वासो हृदयस्य भविष्यति ॥ 2.42.27 ॥</div>
                <div class="vyakhya" id="RAM_k02_S042_V027_B001">नयन्तु ये केचिदत्र मनुष्या इति शेषः । अन्यत्र स्त्र्यन्तर्गृहे आश्वासः खेदापगमः ॥ 2.42.27 ॥</div><br/>
            </div>
            <div class="verse" type="shloka" id="RAM_k02_S042_V028">
                <div class="versetext" uvacha="Valmiki">इति ब्रुवन्तं राजानमनयन्द्वारद‌र्शिनः ।<br/> कौसल्याया गृहं तत्र न्यवेश्यत विनीतवत् ॥ 2.42.28 ॥</div>
                <div class="vyakhya" id="RAM_k02_S042_V028_B001">द्वारदर्शिनो वेत्रिणः कौसल्याया गृहमनयन् तत्र गृहे तैर्विनीतवत्पर्यङ्के न्यवेश्यत राजेति शेषः ॥ 2.42.28 ॥</div><br/>
            </div>
            <div class="verse" type="shloka" id="RAM_k02_S042_V029">
                <div class="versetext" uvacha="Valmiki">ततस्तत्र प्रविष्टस्य कौसल्याया निवेशनम् ।<br/> अधिरुह्यापि शयनं बभूव लुलितं मनः ॥ 2.42.29 ॥</div>
                <div class="vyakhya" id="RAM_k02_S042_V029_B001">कौसल्याया निवेशनं प्रविष्टस्य स्वापस्थानभूतं शयनं मञ्चमारुह्यापि लुलितं कलुषं बभूव ॥ 2.42.29 ॥</div><br/>
            </div>
            <div class="verse" type="shloka" id="RAM_k02_S042_V030">
                <div class="versetext" uvacha="Valmiki">पुत्रद्वयविहीनं च कृपया च विवर्जितम् ।<br/> अपश्यद्भवनं राजा नष्टचन्द्रमिवाम्बरम् ॥ 2.42.30 ॥</div>
                <div class="vyakhya" id="RAM_k02_S042_V030_B001">कौसल्याया निवेशनं प्रविष्टस्य स्वापस्थानभूतं शयनं मञ्चमारुह्यापि लुलितं कलुषं बभूव ॥ 2.42.30 ॥</div><br/>
            </div>
            <div class="verse" type="shloka" id="RAM_k02_S042_V031">
                <div class="versetext" uvacha="Valmiki">तच्च दृष्ट्वा महाराजो भुजमुद्यम्य वीर्यवान् ।<br/> उच्चैःस्वरेण प्राक्रोशद्धा राम विजहासि नौ ॥ 2.42.31 ॥</div>
                <div class="vyakhya" id="RAM_k02_S042_V031_B001">नौ आवां मातापितरावित्यर्थः ॥ 2.42.31 ॥</div><br/>
            </div>
            <div class="verse" type="shloka" id="RAM_k02_S042_V032">
                <div class="versetext" uvacha="Valmiki">सुखिता बत तं कालं जीविष्यन्ति नरोत्तमाः ।<br/> परिष्वजन्तो ये रामं द्रक्ष्यन्ति पुनरागतम् ॥ 2.42.32 ॥</div>
                <div class="vyakhya" id="RAM_k02_S042_V032_B001">ये बत तं कालं तावत्कालं रामपरावृत्तिकालर्यन्तं जीविष्यन्ति पुनरागतं रामं परिष्वजन्तो रामं द्रक्ष्यन्ति ते सुखिता नरोत्तमाश्च तेन स्वस्याधमत्वादि व्यङ्ग्यम् ॥ 2.42.32 ॥</div><br/>
            </div>
            <div class="verse" type="shloka" id="RAM_k02_S042_V033">
                <div class="versetext" uvacha="Valmiki">अथ रात्र्यां प्रपन्नायां कालरात्र्यामिवात्मनः ।<br/> अर्धरात्रे दशरथः कौसल्यामिदमब्रवीत् ॥ 2.42.33 ॥</div>
                <div class="vyakhya" id="RAM_k02_S042_V033_B001">अथ कौसल्यागृहप्रवेशानन्तरमात्मनः कालरात्र्यामिव संहाररात्र्यामिव रात्र्यां प्रपन्नायां मध्यं प्राप्तयाम् ॥ 2.42.33 ॥</div><br/>
            </div>
            <div class="verse" type="shloka" id="RAM_k02_S042_V034">
                <div class="versetext" uvacha="Valmiki">न त्वां पश्यामि कौसल्ये साधु मां पाणिना स्पृश।<br/> रामं मेऽनुगता दृष्टिरद्यापि न निवर्तते ॥ 2.42.34 ॥</div>
                <div class="vyakhya" id="RAM_k02_S042_V034_B001">मा स्पृश स्वसत्ताज्ञापनार्थमिति भावः । कौसल्यादर्शने हेतुमाह राममिति । काव्यलिङ्गमत्रालङ्कारः दृष्टेर्दर्शनशक्ते रामविषये समनस्काया विलीनत्वात्पदार्थान्तरं न स्फुरतीति व्यङ्ग्यं परं गूणीभूतम् ॥ 2.42.34 ॥</div><br/>
            </div>
            <div class="verse" type="shloka" id="RAM_k02_S042_V035">
                <div class="versetext" uvacha="Valmiki">तं राममेवानुविचिन्तयन्तं समीक्ष्य देवी शयने नरेन्द्रम् ।<br/> उपोपविश्याधिकमार्तरूपा विनिःश्वसन्तं विललाप कृच्छ्रम् ॥ 2.42.35 ॥</div>
                <div class="vyakhya" id="RAM_k02_S042_V035_B001">विनिःश्वसन्तं राजानमुपोपविश्य शयनसमीप उपविश्य ॥ 2.42.35 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे द्विचत्वारिंशः सर्गः  ॥ 42 ॥</div>
        </strong>
    </div>
</body>
</html>
        

            