<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_73 </title>
    <link rel="Textsheet" href="/Asarga_73.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S073" type="sarga" data-name=" sarga" data-title="अयोध्याकाण्डे त्रिसप्ततितमः सर्गः "></div><br/>
            <h1>अयोध्याकाण्डे त्रिसप्ततितमः सर्गः  </h1>
            <div class="verse" type="shloka" id="RAM_k02_S073_V001">
                <div class="versetext" uvacha="Valmiki">श्रुत्वा च स पितुर्वृत्तं भ्रातरौ च विवासितौ ।<br/> भरतो दुःखसंतप्त इदं वचनमब्रवीत् ॥ 2.73.1॥ </div>
                <div class="vyakhya" id="RAM_k02_S073_V001_B001">अथ सर्वानर्थमूलत्वं मातुस्तद्वचनादेव ज्ञात्वा तामुपालभते श्रुत्वेति । वृत्तमत्ययः ॥ 2.73.1 ॥</div><br/>
            </div>
            <div class="verse" type="shloka" id="RAM_k02_S073_V002">
                <div class="versetext" uvacha="Valmiki">किं नु कार्यं हतस्येह मम राज्येन शोचतः ।<br/> विहीनस्याथ पित्रा च भ्रात्रा पितृसमेन च ॥ 2.73.2॥ </div>
                <div class="vyakhya" id="RAM_k02_S073_V002_B001">हतस्य त्वयाऽपारदुःखं प्रापितस्य ॥ 2.73.2 ॥</div><br/>
            </div>
            <div class="verse" type="shloka" id="RAM_k02_S073_V003">
                <div class="versetext" uvacha="Valmiki">दुःखे मे दुःखमकरोर्व्रणे क्षारमिवाददाः ।<br/> राजानं प्रेतभावस्थं कृत्वा रामं च तापसम् ॥ 2.73.3॥</div>
                <div class="vyakhya" id="RAM_k02_S073_V003_B001">दुःखे दुःखकरणे दृष्टान्तः व्रणे क्षारमिव क्षारं खरमूत्रसहितचूर्णम् ॥ 2.73.3 ॥</div><br/>
            </div>
            <div class="verse" type="shloka" id="RAM_k02_S073_V004">
                <div class="versetext" uvacha="Valmiki">कुलस्य त्वमभावाय कालरात्रिरिवागता ।<br/> अङ्गारमुपगुह्य स्म पिता मे नावबुद्धवान् ॥ 2.73.4॥ </div>
                <div class="vyakhya" id="RAM_k02_S073_V004_B001">कालरात्रिः संहाररात्रिः । मे पिताङ्गारमुपगूह्यालिङ्ग्य नावबुद्धवान् । स्मेति लोकोक्तौ ॥ 2.73.4 ॥</div><br/>
            </div>
            <div class="verse" type="shloka" id="RAM_k02_S073_V005">
                <div class="versetext" uvacha="Valmiki">मृत्युमापादितो राजा त्वया मे पापदर्शिनि ।<br/> सुखं परिहृतं मोहात्कुलेऽस्मिन्कुलपांसनि ॥ 2.73.5॥</div>
                <div class="vyakhya" id="RAM_k02_S073_V005_B001">मे राजेति योजना । अस्मिन्कुले सुखं त्वया परिहृतम् ॥ 2.73.5 ॥</div><br/>
            </div>
            <div class="verse" type="shloka" id="RAM_k02_S073_V006">
                <div class="versetext" uvacha="Valmiki">त्वां प्राप्य हि पिता मेऽद्य सत्यसन्धो महायशाः ।<br/> तीव्रदुःखाभिसन्तप्तो वृत्तो दशरथो नृपः ॥ 2.73.6॥ </div>
                <div class="vyakhya" id="RAM_k02_S073_V006_B001">वृत्तोऽतीतः ॥ 2.73.6 ॥</div><br/>
            </div>
            <div class="verse" type="shloka" id="RAM_k02_S073_V007">
                <div class="versetext" uvacha="Valmiki">विनाशितो महाराजः पिता मे धर्मवत्सलः ।<br/> कस्मात्प्रव्राजितो रामः कस्मादेव वनं गतः ॥ 2.73.7॥</div>
                <div class="vyakhya" id="RAM_k02_S073_V007_B001">कस्माद्विनाशितः, कस्मात्प्रव्राजितः, स वा कस्माद्वनं गतः निष्प्रयोजनमेवेत्यर्थः ॥ 2.73.7 ॥</div><br/>
            </div>
            <div class="verse" type="shloka" id="RAM_k02_S073_V008">
                <div class="versetext" uvacha="Valmiki">कौसल्या च सुमित्रा च पुत्रशोकाभिपीडिते ।<br/> दुष्करं यदि जीवेतां प्राप्य त्वां जननीं मम ॥ 2.73.8॥ </div>
                <div class="vyakhya" id="RAM_k02_S073_V008_B001">न केवलं पितृभ्रातृपीडा, अपि तु मात्रोरपीत्याह कौसल्येत्यादि । मम जननीं त्वामेव मृत्युं प्राप्य यदि जीवेतां तदपि दुष्करं दुर्लभमेव ॥ 2.73.8 ॥</div><br/>
            </div>
            <div class="verse" type="shloka" id="RAM_k02_S073_V009">
                <div class="versetext" uvacha="Valmiki">नन्वार्योऽपि च धर्मात्मा त्वयि वृत्तिमनुत्तमाम् ।<br/> वर्तते गुरुवृत्तिज्ञो यथा मातरि वर्तते ॥ 2.73.9॥ </div>
                <div class="vyakhya" id="RAM_k02_S073_V009_B001">आर्यो रामः गुरुषु कर्तव्यां वृत्तिं जानाति तादृशः ॥ 2.73.9 ॥</div><br/>
            </div>
            <div class="verse" type="shloka" id="RAM_k02_S073_V010">
                <div class="versetext" uvacha="Valmiki">तथा ज्येष्ठा हि मे माता कौसल्या दीर्घदर्शिनी ।<br/> त्वयि धर्म समास्थाय भगिन्यामिव वर्तते ॥ 2.73.10॥</div>
                <div class="vyakhya" id="RAM_k02_S073_V010_B001">राममात्रापि न कश्चिदपरावस्त्वयि कृत इत्याह तथेति । दीर्घदर्शिनी त्वत्तो दूरकालभाव्यनर्थं जानाती त्वयि धर्मं त्वच्चित्तानुवर्तनरूपं धर्ममास्थाय यथा भगिन्यां वर्तते तथा त्वयि वर्तत इत्यर्थः ॥ 2.73.10 ॥</div><br/>
            </div>
            <div class="verse" type="shloka" id="RAM_k02_S073_V011">
                <div class="versetext" uvacha="Valmiki">तस्याः पुत्रं महात्मानं चीरवल्कलवाससम् ।<br/> प्रस्थाप्य वनवासाय कथं पापे न शोचसे ॥ 2.73.11॥</div>
                <div class="vyakhya" id="RAM_k02_S073_V011_B001">तस्यास्तादृशधर्मयुक्तायाः । चीरपर्यायं वल्कलं वासो यस्य तम् ॥ 2.73.11 ॥</div><br/>
            </div>
            <div class="verse" type="shloka" id="RAM_k02_S073_V012">
                <div class="versetext" uvacha="Valmiki">अपापदर्शिनं शूरं कृतात्मानं यशस्विनम् ।<br/> प्रव्राज्य चीरवसनं किं नु पश्यसि कारणम् ॥ 2.73.12॥ </div>
                <div class="vyakhya" id="RAM_k02_S073_V012_B001">किं कारणं फलं पश्यसि ॥ 2.73.12 ॥</div><br/>
            </div>
            <div class="verse" type="shloka" id="RAM_k02_S073_V013">
                <div class="versetext" uvacha="Valmiki">लुब्धाया विदितो मन्ये न तेऽहं राघवं यथा ।<br/> तथा ह्यनर्थो राज्यार्थं त्वया नीतो महानयम् ॥ 2.73.13॥</div>
                <div class="vyakhya" id="RAM_k02_S073_V013_B001">अहं राघवं प्रति यथा यादृशो यादृशभक्तिमांस्तथा लुब्धाया राज्यलुब्धायास्ते न विदितो मन्ये । तत्र हेतुः तथाहि तत एव राज्यार्थं महानयमनर्थः पितृनाशराज्यार्हज्येष्ठवनघासादिरूपं आनीतः संपादितः ॥ 2.73.13 ॥</div><br/>
            </div>
            <div class="verse" type="shloka" id="RAM_k02_S073_V014">
                <div class="versetext" uvacha="Valmiki">अहं हि पुरुषव्याघ्रावपश्यन्रामलक्ष्मणौ ।<br/> केन शक्तिप्रभावेण राज्यं रक्षितुमुत्सहे ॥ 2.73.14॥ </div>
                <div class="vyakhya" id="RAM_k02_S073_V014_B001">उक्तानर्थमात्रमेव त्वद्दुश्चेष्टाफलम्, न तु त्वदिष्टसिद्धिरित्याह अहं हीति । न कथमपीति भावः ॥ 2.73.14 ॥</div><br/>
            </div>
            <div class="verse" type="shloka" id="RAM_k02_S073_V015">
                <div class="versetext" uvacha="Valmiki">तं हि नित्यं महाराजो बलवन्तं महौजसम् ।<br/> उपाश्रितोऽभूद्धर्मात्मा मेरुर्मेरुवनं यथा ॥ 2.73.15॥</div>
                <div class="vyakhya" id="RAM_k02_S073_V015_B001">न केवलं ममैव रामशक्त्यपेक्षा, किं तु पितुरपीत्याह तं हीति । मेरुः स्वजनितमेरुवनं यथा स्वरक्षणार्थमाश्रितः, अन्यथा परैराक्रमणीय एव स्यात्, एवं राजा इहामुत्रार्थसिद्धये राममाश्रितः ॥ 2.73.15 ॥</div><br/>
            </div>
            <div class="verse" type="shloka" id="RAM_k02_S073_V016">
                <div class="versetext" uvacha="Valmiki">सोऽहं कथमिमं भारं महाधुर्यसमुद्यतम् ।<br/> दम्यो धुरमिवासाद्य सहेयं केन चौजसा ॥ 2.73.16॥ </div>
                <div class="vyakhya" id="RAM_k02_S073_V016_B001">सोऽहं ज्येष्ठरामैकबलः भारं राज्यभारं महाधुर्येण समुद्यतं धृतं धुरमासाद्य दम्यो वत्सतर इव कथं सहेयम्, केन चौजसा बलेन सहेयं रामं विनेति शेषः । तर्हि त्वं षण्ढकल्पस्तत्राह अथवेति । शक्ती राज्यभरणसामर्थ्यम् । योगैः <span class="quote">योगः संहननोपायध्यानसङ्गतियुक्तिषु</span> इत्युक्तयोगैर्बुद्धियुक्तमहाप्राणत्वलक्षणबलेन यद्यपि भवेत्संभावितैवाथापि पुत्रगर्धिनीं पुत्रराज्याभिलाषवतीं त्वां सकामां पूर्णतैवाथापि पुत्रगर्धिनीं पुत्रराज्याभिलाषवतीं त्वां सकामां पूर्णकामनां न करिष्यामि अन्यथा त्वमिवाहमपि लोके दूषितः स्यामिति भावः ॥ 2.73.16 ॥</div><br/>
            </div>
            <div class="verse" type="shloka" id="RAM_k02_S073_V017">
                <div class="versetext" uvacha="Valmiki">अथवा मे भवेच्छक्तिर्योगैर्बुद्धिबलेन वा ।<br/> सकामां न करिष्यामि त्वमहं पुत्रगर्धिनीम् ॥ 2.73.17॥</div>
                <div class="vyakhya" id="RAM_k02_S073_V017_B001">सोऽहं ज्येष्ठरामैकबलः भारं राज्यभारं महाधुर्येण समुद्यतं धृतं धुरमासाद्य दम्यो वत्सतर इव कथं सहेयम्, केन चौजसा बलेन सहेयं रामं विनेति शेषः । तर्हि त्वं षण्ढकल्पस्तत्राह अथवेति । शक्ती राज्यभरणसामर्थ्यम् । योगैः <span class="quote">योगः संहननोपायध्यानसङ्गतियुक्तिषु</span> इत्युक्तयोगैर्बुद्धियुक्तमहाप्राणत्वलक्षणबलेन यद्यपि भवेत्संभावितैवाथापि पुत्रगर्धिनीं पुत्रराज्याभिलाषवतीं त्वां सकामां पूर्णतैवाथापि पुत्रगर्धिनीं पुत्रराज्याभिलाषवतीं त्वां सकामां पूर्णकामनां न करिष्यामि अन्यथा त्वमिवाहमपि लोके दूषितः स्यामिति भावः ॥ 2.73.17 ॥</div><br/>
            </div>
            <div class="verse" type="shloka" id="RAM_k02_S073_V018">
                <div class="versetext" uvacha="Valmiki">न मे विकाङ्क्षा जायेत त्यक्तुं त्वां पापनिश्चयाम्।<br/> यदि रामस्य नावेक्षा त्वयि स्यान्मातृवत्सदा ॥ 2.73.18॥</div>
                <div class="vyakhya" id="RAM_k02_S073_V018_B001">किं च <span class="quote">त्यजेदेकं कुलस्यार्थे</span> इति न्यायेन तव विवासनमेव सांप्रतम्, तथापि रामस्य त्वयि मातृवद्व्यवहारात्तन्न कर्तुं शक्यमित्याह नेति । त्वां त्यक्तुं विकाङ्क्षा इच्छाभावो नैव जायेत, यदि रामस्य मातृवदवेक्षा त्वयि न स्यात् ॥ 2.73.18 ॥</div><br/>
            </div>
            <div class="verse" type="shloka" id="RAM_k02_S073_V019">
                <div class="versetext" uvacha="Valmiki">उत्पन्ना तु कथं बुद्धिस्तवेयं पापदर्शिनी ।<br/> साधुचारित्रविभ्रष्टे पूर्वेषां नो विगर्हिता ॥ 2.73.19॥ </div>
                <div class="vyakhya" id="RAM_k02_S073_V019_B001">इयं बुद्धिः कनिष्ठस्याभिषेकबुद्धिः ॥ 2.73.19 ॥</div><br/>
            </div>
            <div class="verse" type="shloka" id="RAM_k02_S073_V020">
                <div class="versetext" uvacha="Valmiki">अस्मिन्कुले हि सर्वेषां ज्येष्ठो राज्येऽभिषिच्यते।<br/> अपरे भ्रातरस्तस्मिन्प्रवर्तन्ते समाहिताः ॥ 2.73.20॥ </div>
                <div class="vyakhya" id="RAM_k02_S073_V020_B001">अस्या बुद्धेः पूर्वगर्हितत्वमेव दर्शयति-- अस्मिन्निति । अस्मदीये कुले सर्वेषां ज्येष्ठोऽभिषिच्यते, न त्वापेक्षिकज्येष्ठः अपरे भ्रातरस्तस्मिन्समाहितास्तदधीनाः प्रवर्तन्ते एवं किल नः सर्वेषामाचार इति शेषः । स्मरति च मनुः <span class="quote">ज्येष्ठ एव तु गृह्णीयात्सकलं पैतृकं धनम् । अन्ये तमनुजीवेयुर्यथैव पितरं तथा ॥</span> इति ॥ 2.73.20 ॥</div><br/>
            </div>
            <div class="verse" type="shloka" id="RAM_k02_S073_V021">
                <div class="versetext" uvacha="Valmiki">न हि मन्ये नृशंसे त्वं राजधर्ममवेक्षसे ।<br/> गतिं वा न विजानासि राजवृत्तस्य शाश्वतीम् ॥ 2.73.21॥ </div>
                <div class="vyakhya" id="RAM_k02_S073_V021_B001">राजधर्मं नावेक्षसे न जानासि राजवृत्तस्य राजधर्मस्य शाश्वतीमव्यभिचरितां गतिं फलमपि न जानासीति मन्ये ॥ 2.73.21 ॥</div><br/>
            </div>
            <div class="verse" type="shloka" id="RAM_k02_S073_V022">
                <div class="versetext" uvacha="Valmiki">सततं राजपुत्रेषु ज्येष्ठो राजाभिषिच्यते ।<br/> राज्ञामेतत्समं तत्स्यादिक्ष्वाकूणां विशेषतः ॥ 2.73.22॥</div>
                <div class="vyakhya" id="RAM_k02_S073_V022_B001">एतद्राज्ञां सर्वराज्ञां समम्, यद्राजपुत्रेषु ज्येष्ठस्याभिषेकः इक्ष्वाकूणां तज्ज्येष्ठाभिषेचनं विशेषतः स्यात्संभाव्यते । <span class="quote">राज्ञां सर्वम्</span> इति पाठे सर्वमित्यत्र छान्दसी षष्ठ्यर्थे द्वितीया सर्वेषामित्यर्थः ॥ 2.73.22 ॥</div><br/>
            </div>
            <div class="verse" type="shloka" id="RAM_k02_S073_V023">
                <div class="versetext" uvacha="Valmiki">तेषां धर्मेकरक्षाणां कुलचारित्रशोभिनाम् ।<br/> अद्य चारित्रशौटीर्य त्वां प्राप्य विनिवर्तितम् ॥ 2.73.23॥</div>
                <div class="vyakhya" id="RAM_k02_S073_V023_B001">धर्मेणैकेन रक्षा रक्षणं येषां तेषां धर्मैकरक्षाणां धर्ममेकं रक्षन्ति तेषां वा कुलक्रमागतचारित्रेण शोभावतां यच्चारित्रविषयकं शौटीर्यं गर्वस्तदद्य त्वां प्राप्य त्वत्संबन्धान्निवर्तितमित्यर्थः ॥ 2.73.23 ॥</div><br/>
            </div>
            <div class="verse" type="shloka" id="RAM_k02_S073_V024">
                <div class="versetext" uvacha="Valmiki">तवापि सुमहाभागे जनेन्द्रकुलपूर्वके ।<br/> बुद्धिमोहः कथमयं संभूतस्त्वयि गर्हितः ॥ 2.73.24॥ </div>
                <div class="vyakhya" id="RAM_k02_S073_V024_B001">तथा त्वय्यपि महाकुलप्रसूतायामेवंविधबुद्धिकारणं न पश्यामीत्याह तवापीति । हे सुमहाभागे तदुपपादकं विशेषणं जनेन्द्रकुलपूर्वके इति । जनेन्द्रः कैकेयकुलकूटस्थः पूर्वकः कारणं यस्यास्तथाभूते अतो महाकुलप्रसूतायास्तव गर्हितोऽयं बुद्धिमोहस्त्वयि कथं संभूत इत्यन्वयः । <span class="quote">जनेन्द्राः कुलपूर्वगाः</span> इति पाठे तव पितृवंशराजानोऽपि कुलपूर्वं कुलज्येष्ठं गच्छन्ति, राजत्वेन तादृशा इत्यर्थः । शेषं प्राग्वत् ॥ 2.73.24 ॥</div><br/>
            </div>
            <div class="verse" type="shloka" id="RAM_k02_S073_V025">
                <div class="versetext" uvacha="Valmiki">न तु कामं करिष्यामि तवाहं पापनिश्चये ।<br/> यया व्यसनमारब्धं जीवितान्तकरं मम ॥ 2.73.25॥ </div>
                <div class="vyakhya" id="RAM_k02_S073_V025_B001">सर्वथा त्वद्बुद्धिमहं नानुवर्तिष्य इत्याह न त्विति ॥ 2.73.25 ॥</div><br/>
            </div>
            <div class="verse" type="shloka" id="RAM_k02_S073_V026">
                <div class="versetext" uvacha="Valmiki">एष त्विदानीमेवाहमप्रियार्थं तवानघे ।<br/> निवर्तयिष्यामि वनात्भ्रातरं स्वजनप्रियम् ॥ 2.73.26॥ </div>
                <div class="vyakhya" id="RAM_k02_S073_V026_B001">न केवलं त्वदिष्टाकरणम् । किं त्वनिष्टमपि करिष्यामीत्याह-- एष इति । अप्रियार्थं तत्संपादनार्थम् ॥ 2.73.26 ॥</div><br/>
            </div>
            <div class="verse" type="shloka" id="RAM_k02_S073_V027">
                <div class="versetext" uvacha="Valmiki">निवर्तयित्वा रामं च तस्याहं दीप्ततेजसः ।<br/> दासभूतो भविष्यामि सुस्थितेनान्तरात्मना ॥ 2.73.27॥</div>
                <div class="vyakhya" id="RAM_k02_S073_V027_B001">दासभूतो दासत्वं प्राप्तः मद्राज्येच्छोस्तवानिष्टसंपादनार्थमित्याशयः । न केवलं त्वत्कोपादेवैतदाचरणम्, अपि तु परमार्थत एवेत्याह सुस्तितेनेति सुखप्रतिष्ठेन चित्तेनेत्यर्थः । ज्येष्ठानुवर्तनस्यैव शास्त्रतः परमहितत्वादिति भावः ॥ 2.73.27 ॥</div><br/>
            </div>
            <div class="verse" type="shloka" id="RAM_k02_S073_V028">
                <div class="versetext" uvacha="Valmiki">इत्येवमुक्त्वा भरतो महात्मा प्रियेतरैर्वाक्यगणैस्तुदंस्ताम् ।<br/> शोकार्दितश्चापि ननाद भूयः सिंहो यथा मन्दरकन्दरस्थः ॥ 2.73.28॥</div>
                <div class="vyakhya" id="RAM_k02_S073_V028_B001">प्रियेतरैर्दुःखकरैः ॥ 2.73.28 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे त्रिसप्ततितमः सर्गः  ॥ 73 ॥</div>
        </strong>
    </div>
</body>
</html>
        

            