<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Asarga_79 </title>
    <link rel="Textsheet" href="/Asarga_79.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k02_S079" type="sarga" data-name=" sarga" data-title="अयोध्याकाण्डे एकोनाशीतितमः सर्गः"></div><br/>
            <h1>अयोध्याकाण्डे एकोनाशीतितमः सर्गः </h1>
            <div class="verse" type="shloka" id="RAM_k02_S079_V001">
                <div class="versetext" uvacha="Valmiki">ततः प्रभातसमये दिवसेऽथ चतुर्दशे ।<br/> समेत्य राजकर्तारो भरतं वाक्यमब्रुवन् ॥ 2.79.1॥ </div>
                <div class="vyakhya" id="RAM_k02_S079_V001_B001">तत इति ॥ 2.79.1॥</div><br/>
            </div>
            <div class="verse" type="shloka" id="RAM_k02_S079_V002">
                <div class="versetext" uvacha="Valmiki">गतो दशरथः स्वर्गं यो नो गुरुतरो गुरुः ।<br/> रामं प्रव्राज्य वै ज्येष्ठं लक्ष्मणं च महावलम् ॥ 2.79.2॥ </div>
                <div class="vyakhya" id="RAM_k02_S079_V002_B001">रक्षासाधनत्वाद्राजा गुरुः, तत्राप्ययं गुरुतरः । ज्येष्ठं राज्यार्हम् ॥ 2.79.2 ॥</div><br/>
            </div>
            <div class="verse" type="shloka" id="RAM_k02_S079_V003">
                <div class="versetext" uvacha="Valmiki">त्वमद्य भव नो राजा राजपुत्र महायशः ।<br/> संगत्या नापराघ्नोति राज्यमेतदनायकम् ॥ 2.79.3॥</div>
                <div class="vyakhya" id="RAM_k02_S079_V003_B001">यत एतद्राज्यमनायकं ततो राजा भव । ननु ज्येष्ठे विद्यमाने कथमहं राजा तत्राह संगत्या ज्येष्ठस्य वनवासं प्रति पितुराज्ञासंगत्या तव च राज्यं प्रति तदाज्ञासंगत्या राज्यं कुर्वन्नपि भवान्नापराध्नोति धर्मविरोधज्येष्ठविरोधलोकविरोधान्न प्राप्नोति । पित्राज्ञाया उभाभ्यामपि पालनीयत्वादिति बहवः । एतद्राज्यमनायकमप्यमात्यादीनां संगत्यैकमत्येन दैवगत्या वा नापराध्नोति न नश्यति, अतो नो राजा भवेत्यर्थ तीर्थ आह ॥ 2.79.3 ॥</div><br/>
            </div>
            <div class="verse" type="shloka" id="RAM_k02_S079_V004">
                <div class="versetext" uvacha="Valmiki">आभिषेचनिकं सर्वमिदमादाय राघव ।<br/> प्रतीक्षते त्वां स्वजनः श्रेणयश्च नृपात्मज ॥ 2.79.4॥ </div>
                <div class="vyakhya" id="RAM_k02_S079_V004_B001">आभिषेचनिकमभिषेचनप्रयोजनं वस्तुजातं रामाभिषेकाय विततम् । स्वजनो मन्त्र्यादिः, श्रेणयः पौराः ॥ 2.79.4 ॥</div><br/>
            </div>
            <div class="verse" type="shloka" id="RAM_k02_S079_V005">
                <div class="versetext" uvacha="Valmiki">राज्यं गृहाण भरत पितृपैतामहं ध्रुवम् ।<br/> अभिषेचय चात्मानं पाहि चास्मान्नरर्षभ ॥ 2.79.5॥ </div>
                <div class="vyakhya" id="RAM_k02_S079_V005_B001">आभिषेचनिकमभिषेचनप्रयोजनं वस्तुजातं रामाभिषेकाय विततम् । स्वजनो मन्त्र्यादिः, श्रेणयः पौराः ॥ 2.79.5 ॥</div><br/>
            </div>
            <div class="verse" type="shloka" id="RAM_k02_S079_V006">
                <div class="versetext" uvacha="Valmiki">आभिषेचनिकं भाण्डं कृत्वा सर्वं प्रदक्षिणम् ।<br/> भरतस्तं जनं सर्वं प्रत्युवाच धृतव्रतः ॥ 2.79.6॥ </div>
                <div class="vyakhya" id="RAM_k02_S079_V006_B001">भाण्डमुपकरणम् ॥ 2.79.6 ॥</div><br/>
            </div>
            <div class="verse" type="shloka" id="RAM_k02_S079_V007">
                <div class="versetext" uvacha="Valmiki">ज्येष्ठस्य राजता नित्यमुचिता हि कुलस्य नः ।<br/> नैवं भवन्तो मां वक्तुमर्हन्ति कुशला जनाः॥ 2.79.7॥</div>
                <div class="vyakhya" id="RAM_k02_S079_V007_B001">राजता राजत्वम् ॥ 2.79.7 ॥</div><br/>
            </div>
            <div class="verse" type="shloka" id="RAM_k02_S079_V008">
                <div class="versetext" uvacha="Valmiki">रामः पूर्वी हि नो भ्राता भविष्यति महीपतिः ।<br/> अहं त्वरण्ये वत्स्यामि वर्षाणि नव पञ्च च ॥ 2.79.8॥</div>
                <div class="vyakhya" id="RAM_k02_S079_V008_B001">पूर्वो ज्येष्ठः । अरण्ये वत्स्यामि रामप्रतिनिधित्वेनेति शेषः ॥ 2.79.8 ॥</div><br/>
            </div>
            <div class="verse" type="shloka" id="RAM_k02_S079_V009">
                <div class="versetext" uvacha="Valmiki">युज्यतां महती सेना चतुरङ्गमहावला ।<br/> आनयिष्याम्यहं ज्येष्ठं भ्रातरं राघवं वनात् ॥ 2.79.9॥  </div>
                <div class="vyakhya" id="RAM_k02_S079_V009_B001">आनयिष्यामि इडार्षः ॥ 2.79.9 ॥</div><br/>
            </div>
            <div class="verse" type="shloka" id="RAM_k02_S079_V010">
                <div class="versetext" uvacha="Valmiki">आभिषेचनिकं चैव सर्वमेतदुपस्कृतम् ।<br/> पुरस्कृत्य गमिष्यामि रामहेतोर्वनं प्रति ॥ 2.79.10॥ </div>
                <div class="vyakhya" id="RAM_k02_S079_V010_B001">रामहेतो रामाभिषेकार्थम् ॥ 2.79.10 ॥</div><br/>
            </div>
            <div class="verse" type="shloka" id="RAM_k02_S079_V011">
                <div class="versetext" uvacha="Valmiki">तत्रैव तं नरव्याघ्रमभिषिच्य पुरस्कृतम् ।<br/> आनयिष्यामि वै रामं हव्यवाहमिवाध्वरात् ॥ 2.79.11॥  </div>
                <div class="vyakhya" id="RAM_k02_S079_V011_B001">पुरस्कृतमग्रतः कृतम् । अध्वरान्महायज्ञशालायाः स्वाग्निहोत्रगृहमित्यर्थः ॥ 2.79.11 ॥</div><br/>
            </div>
            <div class="verse" type="shloka" id="RAM_k02_S079_V012">
                <div class="versetext" uvacha="Valmiki">न सकामां करिष्यामि स्वामिमां पुत्रगृद्धिनीम् ।<br/> वने वत्स्याम्यहं दुर्गे रामो राजा भविष्यति ॥ 2.79.12॥</div>
                <div class="vyakhya" id="RAM_k02_S079_V012_B001">मातृगन्धिनीं केवलमातृव्यपदेशां मातृसंज्ञामात्रामित्यर्थ इति तीर्थः । कतकस्तु <span class="quote">पुत्रगृद्धिनीम्</span> इति पाङ्क्तः पाठः पुत्रगर्धिनीमित्यर्थ इत्याह ॥ 2.79.12 ॥</div><br/>
            </div>
            <div class="verse" type="shloka" id="RAM_k02_S079_V013">
                <div class="versetext" uvacha="Valmiki">क्रियतां शिल्पिभिः पन्थाः समानि विषमाणि च ।<br/> रक्षिणश्चानुसंयान्तु पथि दुर्गविचारकाः ॥ 2.79.13॥</div>
                <div class="vyakhya" id="RAM_k02_S079_V013_B001">शिल्पिनः खनकाः यत्र पथोऽभावस्तत्र पन्था गमनमार्गः क्रियताम्, विषमाणि च निम्नोन्नतानि च समानि क्रियन्ताम् रथादिसुखगत्यर्थमिति भावः । पथि विद्यमानेषु दुर्गेषु विशेषेण जनांश्चारयन्तीति पथिदुर्गविचारकाः । <span class="quote">पथिदुर्गविशारदाः</span> इति पाठे तत्र वर्तमानदुर्गे चोरादिभीत्या गन्तुमशक्यप्रदेशे रक्षणविशारदा इत्यर्थः ॥ 2.79.13॥</div><br/>
            </div>
            <div class="verse" type="shloka" id="RAM_k02_S079_V014">
                <div class="versetext" uvacha="Valmiki">एवं संभाषमाणं तं रामहेतोर्नृपात्मजम् ।<br/> प्रत्युवाच जनः सर्वः श्रीमद्वाक्यमनुत्तमम् ॥ 2.79.14॥ </div>
                <div class="vyakhya" id="RAM_k02_S079_V014_B001">एवं संभाषमाणं तं प्रति सर्वोऽपि जनः श्रीमच्छुभमनुत्तमं वाक्यमुवाच ॥ 2.79.14 ॥</div><br/>
            </div>
            <div class="verse" type="shloka" id="RAM_k02_S079_V015">
                <div class="versetext" uvacha="Valmiki">एवं ते भाषमाणस्य पद्मा श्रीरुपतिष्ठताम् ।<br/> यस्त्वं ज्येष्ठे नृपसुते पृथिवीं दातुमिच्छसि ॥ 2.79.15॥ </div>
                <div class="vyakhya" id="RAM_k02_S079_V015_B001">तदेवाह एवमिति । एवं रामराज्यविषयं भाषमाणस्य ते पद्मा तदाख्या पद्मचिह्ना च श्रीरुपतिष्ठताम्, ज्येष्ठानुसरणादिति भावः । तदेवाह यस्त्वमिति । ज्येष्ठे ज्येष्ठाय पृथिवीं दातुमिच्छसि, अतः श्रीस्त्वामुपतिष्ठताम् ॥ 2.79.15 ॥</div><br/>
            </div>
            <div class="verse" type="shloka" id="RAM_k02_S079_V016">
                <div class="versetext" uvacha="Valmiki">अनुत्तमं तद्वचनं नृपात्मजाः प्रभाषितं संश्रवणे निशम्य च ।<br/> प्रहर्षजास्तं प्रतिवाष्पबिन्दवो निपेतुरार्यानननेत्रसंभवाः ॥ 2.79.16॥</div>
                <div class="vyakhya" id="RAM_k02_S079_V016_B001">संश्रवणे रामानयनप्रतिज्ञाविषयेऽनुत्तमं नृपात्मजेन प्रभाषितं तद्वचनं निशम्य स्थितानां जनानां प्रति भरतमुद्दिश्य प्रहर्षजा आर्यानननेत्रसंभवा हर्षयुक्तमुखस्थनेत्रजबिन्दवो निपेतुरिति तीर्थः । अत्र आननपदमधिकम् । कतकस्तु <span class="quote">नृपात्मजः प्रभाषितम्</span> इति सविसर्गपाठः । नृपात्मजो जनैः प्रभाषितमनुत्तमं तद्वचनमाशीर्वचनं संश्रवणे सम्यक्श्रवणविषये प्राप्तं निशम्य श्रुत्वा हृष्टोऽभूदिति शेषः । अथ तं प्रति तं जनं लक्षीकृत्य कर्मप्रवचनीयत्वाद्द्वितीया । आर्यस्य पूज्यस्य भरतस्यार्थं पूज्यं यदाननं मुखम् । जनाशीर्वादश्रवणजसन्तोषेण पूज्यत्वं मुखस्य । तद्वर्तिनेत्रसंभवाः, अत एव प्रहर्षजा बिन्दवो निपेतुः । अनुक्तभरतसौमुख्यकथनं चास्य श्लोकस्य प्रयोजनमित्याह अत्र कतकपाठस्तद्व्याख्या च ज्यायसी ॥ 2.79.16 ॥</div><br/>
            </div>
            <div class="verse" type="shloka" id="RAM_k02_S079_V017">
                <div class="versetext" uvacha="Valmiki"> ऊचुस्ते वचनमिदं निशम्य हृष्टाः सामात्याः सपरिषदो वियातशोकाः ।<br/> पन्थानं नरवर भक्तिमाञ्जनश्च व्यादिष्टस्तव वचनाच्च शिल्पिवर्गः ॥ 2.79.17॥ </div>
                <div class="vyakhya" id="RAM_k02_S079_V017_B001">इदं वचनं रामानयनवचनम् । वियातो विशेषेण यातो गतः शोको येषां ते जना इति विशेष्यम् । <span class="quote">विधूतशोकाः</span> इति पाठान्तरम् । हे नरवर तव वचनाद्रामे त्वयि च भक्तिमाञ्छिल्पिवर्गः पन्थानं कर्तुं व्यादिष्टो जनो रक्षकजनश्च रक्षणं कर्तुं व्यादिष्टः ॥ 2.79.17 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये अयोध्याकाण्डे एकोनाशीतितमः सर्गः ॥ 79 ॥</div>
        </strong>
    </div>
</body>
</html>
        

            