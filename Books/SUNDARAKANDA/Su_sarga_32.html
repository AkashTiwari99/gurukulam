<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_32</title>
    <link rel="Textsheet" href="/Su_sarga_32.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे द्वात्रिंशः सर्गः</h1>
            <div class="section" id="RAM_k05_S032" type="sarga" data-name=" sarga" data-title="सुन्दरकाण्डे द्वात्रिंशः सर्गः "></div><br/>
            <div class="verse" type="shloka" id="RAM_k05_S032_V001">
                <div class="versetext" uvacha="Valmiki">ततः शाखान्तरे लीनं दृष्ट्वा चलितमानसा ।<br/>वेष्टितार्जुनवस्त्रं तं विद्युत्संघातपिंगलम्॥ 5.32.1॥</div>
                <div class="vyakhya" id="RAM_k05_S032_V001_B001"></div><br/>
            </div>
            <div class="verse" type="shloka" id="RAM_k05_S032_V002">
                <div class="versetext" uvacha="Valmiki">सा ददर्श कपिं तत्र प्रश्रितं प्रियवादिनम् ।<br/>फुल्लाशोकोत्कराभासं तप्तचामीकरेक्षणम्॥ 5.32.2॥</div>
                <div class="vyakhya" id="RAM_k05_S032_V002_B001"></div><br/>
            </div>
            <div class="verse" type="shloka" id="RAM_k05_S032_V003">
                <div class="versetext" uvacha="Valmiki">साथ दृष्ट्वा हरिश्रेष्ठं विनीतवदवस्थितम् ।<br/>मैथिली चिन्तयामास विस्मयं परमं गता॥ 5.32.3॥</div>
                <div class="vyakhya" id="RAM_k05_S032_V003_B001">लीनं दृष्ट्वाऽस्फुरन्तं दृष्ट्वा चलितमानसाऽदृष्टरूपोऽयमपि मायामृगो वेति चलितचित्ता । पुनः सम्यङ्निरीक्ष्योच्यमानविशेषणं कपिं ददर्श । वेष्टितं परिहितमर्जुनवर्णं वस्त्रं येन तम् ॥ 5.32.1,3 ॥</div><br/>
            </div>
            <div class="verse" type="shloka" id="RAM_k05_S032_V004">
                <div class="versetext" uvacha="Valmiki">अहो भीममिदं सत्त्वं वानरस्य दुरासदम् ।<br/>दुर्निरीक्ष्यमिदं मत्वा पुनरेव मुमोह सा॥ 5.32.4॥</div>
                <div class="vyakhya" id="RAM_k05_S032_V004_B001">वानरस्य निर्धारणे षष्ठी जातावेकवचनम् वानराणां मध्ये इदं सत्वं जीवः, भीमं प्राकृतप्राणिभयावहम्, अत एव तैर्दुरासदं दुर्निरीक्ष्यं चेति मत्वा पुनरपि मायैवेयमिति भयान्मुमोह ॥ 5.32.4 ॥</div><br/>
            </div>
            <div class="verse" type="shloka" id="RAM_k05_S032_V005">
                <div class="versetext" uvacha="Valmiki">विललाप भृशं सीता करुणं भयमोहिता ।<br/>राम रामेति दुःखार्ता लक्ष्मणेति च भामिनी॥ 5.32.5॥</div>
                <div class="vyakhya" id="RAM_k05_S032_V005_B001">अथ भयमोहिता सती भृशं करुणं दीनं विललाप । विलापप्रकारः-- रामेत्यादि ॥ 5.32.5 ॥</div><br/>
            </div>
            <div class="verse" type="shloka" id="RAM_k05_S032_V006">
                <div class="versetext" uvacha="Valmiki">रुरोद सहसा सीता मन्दमन्दस्वरा सती ।<br/>साथ दृष्ट्वा हरिवरं विनीतवदुपागतम् ।<br/>मैथिली चिन्तयामास स्वप्नोऽयमिति भामिनी॥ 5.32.6॥</div>
                <div class="vyakhya" id="RAM_k05_S032_V006_B001">मन्दमन्दस्वरा । अस्य दैवगत्या वास्तवत्वे राक्षस्यो मा जानन्त्वित्यतिमन्दस्वररोदनम् । विनीतवद्विनीततयोपस्थितम् । स्वप्नः जाग्रत्कल्पः स्वप्न इत्यर्थः ॥ 5.32.6 ॥</div><br/>
            </div>
            <div class="verse" type="shloka" id="RAM_k05_S032_V007">
                <div class="versetext" uvacha="Valmiki">सा वीक्षमाणा पृथुभुग्नवक्त्रं शाखामृगेन्द्रस्य यथोक्तकारम् ।<br/>ददर्श पिंगप्रवरं महार्हं वातात्मजं बुद्धिमतां वरिष्ठम्॥ 5.32.7॥</div>
                <div class="vyakhya" id="RAM_k05_S032_V007_B001">स्वप्नत्वचिन्तापूर्वकमेव पुनर्दर्शनमुपन्यस्यति सेति । किमिदं वाक्यं राक्षस्यः श्रुतवत्य इति परितो वीक्षमाणा सा पृथुभग्नं वज्रप्रहाराद्वक्त्रं यस्य तम् । शाखामृगेन्द्रस्य यथोक्तकारमाज्ञाकरम् । यद्वा यथोक्तवेष्टितार्जुनवस्त्राद्याकारम् छान्दसो ह्रस्वः पिङ्गप्रवरं कपिश्रेष्ठमिति निश्चयेन ददर्श ॥ 5.32.7 ॥</div><br/>
            </div>
            <div class="verse" type="shloka" id="RAM_k05_S032_V008">
                <div class="versetext" uvacha="Valmiki">सा तं समीक्ष्यैव भृशं विपन्ना गतासुकल्पेव बभूव सीता ।<br/>चिरेण संज्ञां प्रतिलभ्य चैवं विचिन्तयामास विशालनेत्रा॥ 5.32.8॥</div>
                <div class="vyakhya" id="RAM_k05_S032_V008_B001">सा तं कपिरूपं रावणमित्येव समीक्ष्य भृशं विसञ्ज्ञा चित्तक्षोभाद्गतासुकल्पेव ॥ 5.32.8 ॥</div><br/>
            </div>
            <div class="verse" type="shloka" id="RAM_k05_S032_V009">
                <div class="versetext" uvacha="Valmiki">स्वप्नो मयायं विकृतोऽद्य दृष्टः शाखामृगः शास्त्रगणैर्निषिद्धः ।<br/>स्वस्त्यस्तु रामाय सलक्ष्मणाय तथा पितुर्मे जनकस्य राज्ञः॥ 5.32.9॥</div>
                <div class="vyakhya" id="RAM_k05_S032_V009_B001">एवं चिन्तयामासेत्यत्रैवंशब्दार्थः-- स्वप्न इत्यादि । दृश्यमानोऽयं स्वप्नो मया विकृत एव दृष्टः । कुतस्तत्राह शाखामृग इत्यादि । एवं दुःस्वप्नं मत्वा स्वस्ति प्रार्थयते । जनकस्य तद्वंश्यस्य ॥ 5.32.9 ॥</div><br/>
            </div>
            <div class="verse" type="shloka" id="RAM_k05_S032_V010">
                <div class="versetext" uvacha="Valmiki">स्वप्नो हि नायं नहि मेऽस्ति निद्रा शोकेन दुःखेन च पीडितायाः ।<br/>सुखं हि मे नास्ति यतो विहीना तेनेन्दुपूर्णप्रतिमाननेन॥ 5.32.10॥</div>
                <div class="vyakhya" id="RAM_k05_S032_V010_B001">अथ स्वप्नहेत्वभावान्नायं स्वप्न इत्याह स्वप्नो हीति । स्वप्नस्य निद्रामूलत्वान्निद्रायाश्च सुखमूलत्वाद्रामवियोगेन च मे सुखाभावादिति भावः ॥ 5.32.10 ॥</div><br/>
            </div>
            <div class="verse" type="shloka" id="RAM_k05_S032_V011">
                <div class="versetext" uvacha="Valmiki">रामेति रामेति सदैव बुद्ध्या विचिन्त्य वाचा ब्रुवती तमेव ।<br/>तस्यानुरूपं च कथां तदर्थामेवं प्रपश्यामि तथा शृणोमि॥ 5.32.11॥</div>
                <div class="vyakhya" id="RAM_k05_S032_V011_B001">सदा रामेति विचिन्त्य वाचा तमेव ब्रुवन्त्यहं तस्य चिन्तनादेरनुरूपं यथा तथा शृणोमि । श्रूयमाणां च कथं तथा तेन प्रकारेण तदर्थामेव चिन्ताद्यनुरूपार्थामेव पश्यामि ॥ 5.32.11 ॥</div><br/>
            </div>
            <div class="verse" type="shloka" id="RAM_k05_S032_V012">
                <div class="versetext" uvacha="Valmiki">अहं हि तस्याद्य मनोभवेन सम्पीडिता तद‍्गतसर्वभावा ।<br/>विचिन्तयन्ती सततं तमेव तथैव पश्यामि तथा शृणोमि॥ 5.32.12॥</div>
                <div class="vyakhya" id="RAM_k05_S032_V012_B001">उक्तमेवार्थं विवृणोति-- अहं हीति ॥ 5.32.12 ॥</div><br/>
            </div>
            <div class="verse" type="shloka" id="RAM_k05_S032_V013">
                <div class="versetext" uvacha="Valmiki">मनोरथः स्यादिति चिन्तयामि तथापि बुद्ध्यापि वितर्कयामि ।<br/>किं कारणं तस्य हि नास्ति रूपं सुव्यक्तरूपश्च वदत्ययं माम्॥ 5.32.13॥</div>
                <div class="vyakhya" id="RAM_k05_S032_V013_B001">अथ मनोरथमात्रमेतदिति संभाव्य तदपि नेति निश्चिनोति मनोरथ इति । मनोराज्यमित्यर्थः । स नेत्याह तथापीति । तथैवेत्यर्थः । यथा मनोरथोन्नीतोऽर्थस्तं तथैव बुद्ध्यापि निश्चयात्मकान्तःकरणवृत्त्यापि विषयीकृतं तर्कयामि । मनोराज्यं सङ्कल्पविकल्पपरं चञ्चलवृत्तिरूपम्, बुद्धिस्तु निश्चयात्मिका स्थिरा चेति विरुद्धमित्यर्थः । ननु तर्हि मनोराज्यत्वमेवास्त्वितरदेवारोपितं तत्राह किं कारणमिति । मनोराज्यत्वाभाव इति शेषः । उत्तरं तस्य हि मनोराज्यभूतार्थस्य नास्ति रूपमनुभवार्हं रूपं नास्तीति हि प्रसिद्धम् । प्रकृते तु दृश्यं रूपमस्तीत्याह सुव्यक्तेति । यो मां वदति सुव्यक्तरूपो दृश्यते सुव्यक्तरूपं च वदति यत इत्यर्थः । मनोराज्यार्थो दृष्टनष्टो बाह्येन्द्रियजस्थिरानुभवानर्हः । अतो वास्तव एवायमिति भावः ॥ 5.32.13 ॥</div><br/>
            </div>
            <div class="verse" type="shloka" id="RAM_k05_S032_V014">
                <div class="versetext" uvacha="Valmiki">नमोऽस्तु वाचस्पतये सवज्रिणे स्वयम्भुवे चैव हुताशनाय ।<br/>अनेन चोक्तं यदिदं ममाग्रतो वनौकसा तच्च तथास्तु नान्यथा॥ 5.32.14॥</div>
                <div class="vyakhya" id="RAM_k05_S032_V014_B001">एवं हनुमद्वचसो वास्तवत्वं निर्णीया नाप्तप्रणीतत्वेन मिथ्यार्थकत्वस्यापि संभवात्तद्व्यावृत्तये देवान्प्रणमति नमोऽस्त्विति । वाचस्पतित्वेन वाचः सत्यत्वसंपादनयोग्यता । वज्रिणोऽपि बृहस्पतितः सत्यवाग्रूपशब्दपारायणग्रन्थरूपमन्त्रलाभात्तदुपासकत्वेन वाचः सत्यत्वसंपादनयोग्यता । स्वयंभूवे सत्यादिरूपब्रह्मणे । वागधिष्ठातृदेवतात्वाच्चाग्नये नतिः ॥ 5.32.14 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे द्वात्रिंशः सर्गः ॥ 32 ॥</div>
        </strong>
    </div>
</body>
</html>