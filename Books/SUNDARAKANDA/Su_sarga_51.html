<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_51</title>
    <link rel="Textsheet" href="/Su_sarga_51.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे एकपञ्चाशः सर्गः</h1>
            <div class="section" id="RAM_k05_S051" type="sarga" data-name=" sarga" data-title="सुन्दरकाण्डे एकपञ्चाशः सर्गः "></div><br/>
            <div class="verse" type="shloka" id="RAM_k05_S051_V001">
                <div class="versetext" uvacha="Valmiki">तं समीक्ष्य महासत्त्वं सत्त्ववान् हरिसत्तमः ।<br/>वाक्यमर्थवदव्यग्रस्तमुवाच दशाननम्॥ 5.51.1॥</div>
                <div class="vyakhya" id="RAM_k05_S051_V001_B001">अथ सुग्रीवसन्देशकथनव्याजेन सामदण्डान्यतरविषयत्वनिश्चयाय न्यायानुसारी न वेति जिज्ञासति-- तमित्यादि ॥ 5.51.1 ॥</div><br/>
            </div>
            <div class="verse" type="shloka" id="RAM_k05_S051_V002">
                <div class="versetext" uvacha="Valmiki">अहं सुग्रीवसंदेशादिह प्राप्तस्तवान्तिके ।<br/>राक्षसेश हरीशस्त्वां भ्राता कुशलमब्रवीत्॥ 5.51.2॥</div>
                <div class="vyakhya" id="RAM_k05_S051_V002_B001">भ्राता हरीश इति स्नेहप्रकाशिका लोकोक्तिः । कुशलमब्रवीत् अप्राक्षीदित्यर्थः ॥ 5.51.2 ॥</div><br/>
            </div>
            <div class="verse" type="shloka" id="RAM_k05_S051_V003">
                <div class="versetext" uvacha="Valmiki">भ्रातुः श्रृणु समादेशं सुग्रीवस्य महात्मनः ।<br/>धर्मार्थसहितं वाक्यमिह चामुत्र च क्षमम्॥ 5.51.3॥</div>
                <div class="vyakhya" id="RAM_k05_S051_V003_B001">क्षमं सुखसपादकम् ॥ 5.51.3 ॥</div><br/>
            </div>
            <div class="verse" type="shloka" id="RAM_k05_S051_V004">
                <div class="versetext" uvacha="Valmiki">राजा दशरथो नाम रथकुञ्जरवाजिमान् ।<br/>पितेव बन्धुर्लोकस्य सुरेश्वरसमद्युतिः॥ 5.51.4॥</div>
                <div class="vyakhya" id="RAM_k05_S051_V004_B001"></div><br/>
            </div>
            <div class="verse" type="shloka" id="RAM_k05_S051_V005">
                <div class="versetext" uvacha="Valmiki">ज्येष्ठस्तस्य महाबाहुः पुत्रः प्रियतरः प्रभुः ।<br/>पितुर्निदेशान्निष्क्रान्तः प्रविष्टो दण्डकावनम्॥ 5.51.5॥</div>
                <div class="vyakhya" id="RAM_k05_S051_V005_B001"></div><br/>
            </div>
            <div class="verse" type="shloka" id="RAM_k05_S051_V006">
                <div class="versetext" uvacha="Valmiki">लक्ष्मणेन सह भ्राता सीतया सह भार्यया ।<br/>रामो नाम महातेजा धर्म्यं पन्थानमाश्रितः॥ 5.51.6॥</div>
                <div class="vyakhya" id="RAM_k05_S051_V006_B001">अथ सन्देशं वक्तुमुपोद्धातः-- राजेति । पितेव बन्धुः रक्षक इत्यर्थः ॥ 5.51.4,6॥</div><br/>
            </div>
            <div class="verse" type="shloka" id="RAM_k05_S051_V007">
                <div class="versetext" uvacha="Valmiki">तस्य भार्या जनस्थाने भ्रष्टा सीतेति विश्रुता ।<br/>वैदेहस्य सुता राज्ञो जनकस्य महात्मनः॥ 5.51.7॥</div>
                <div class="vyakhya" id="RAM_k05_S051_V007_B001">भ्रष्टा मृताऽपहृता वेति विशिष्य न ज्ञातमित्यर्थः ॥ 5.51.7 ॥</div><br/>
            </div>
            <div class="verse" type="shloka" id="RAM_k05_S051_V008">
                <div class="versetext" uvacha="Valmiki">मार्गमाणस्तु तां देवीं राजपुत्रः सहानुजः ।<br/>ऋष्यमूकमनुप्राप्तः सुग्रीवेण च संगतः॥ 5.51.8॥</div>
                <div class="vyakhya" id="RAM_k05_S051_V008_B001">तां मार्गमाणः स रामो ऋष्यमूकं प्राप्तः सुग्रीवेण सङ्गतश्च । अनेनैव ज्ञायते नेदं सुग्रीवसन्देशवाक्यम् । तदा हि <span class="quote">मया चैव सुसङ्गतः</span> इत्येव वदेत् ॥ 5.51.8॥</div><br/>
            </div>
            <div class="verse" type="shloka" id="RAM_k05_S051_V009">
                <div class="versetext" uvacha="Valmiki">तस्य तेन प्रतिज्ञातं सीतायाः परिमार्गणम् ।<br/>सुग्रीवस्यापि रामेण हरिराज्यं निवेदितुम्॥ 5.51.9॥</div>
                <div class="vyakhya" id="RAM_k05_S051_V009_B001"></div><br/>
            </div>
            <div class="verse" type="shloka" id="RAM_k05_S051_V010">
                <div class="versetext" uvacha="Valmiki">ततस्तेन मृधे हत्वा राजपुत्रेण वालिनम् ।<br/>सुग्रीवः स्थापितो राज्ये हर्यृक्षाणां गणेश्वरः॥ 5.51.10॥</div>
                <div class="vyakhya" id="RAM_k05_S051_V010_B001">निवेदितुं प्रतिज्ञातमित्यनुकर्षः ॥ 5.51.9,10 ॥</div><br/>
            </div>
            <div class="verse" type="shloka" id="RAM_k05_S051_V011">
                <div class="versetext" uvacha="Valmiki">त्वया विज्ञातपूर्वश्च वाली वानरपुङ्गवः ।<br/>स तेन निहतः संख्ये शरेणैकेन वानरः॥ 5.51.11॥</div>
                <div class="vyakhya" id="RAM_k05_S051_V011_B001"></div><br/>
            </div>
            <div class="verse" type="shloka" id="RAM_k05_S051_V012">
                <div class="versetext" uvacha="Valmiki">स सीतामार्गणे व्यग्रः सुग्रीवः सत्यसंगरः ।<br/>हरीन् सम्प्रेषयामास दिशः सर्वा हरीश्वरः॥ 5.51.12॥</div>
                <div class="vyakhya" id="RAM_k05_S051_V012_B001"></div><br/>
            </div>
            <div class="verse" type="shloka" id="RAM_k05_S051_V013">
                <div class="versetext" uvacha="Valmiki">तां हरीणां सहस्राणि शतानि नियुतानि च ।<br/>दिक्षु सर्वासु मार्गन्ते ह्यधश्चोपरि चाम्बरे॥ 5.51.13॥</div>
                <div class="vyakhya" id="RAM_k05_S051_V013_B001"></div><br/>
            </div>
            <div class="verse" type="shloka" id="RAM_k05_S051_V014">
                <div class="versetext" uvacha="Valmiki">वैनतेयसमाः केचित् केचित् तत्रानिलोपमाः ।<br/>असङ्गगतयः शीघ्रा हरिवीरा महाबलाः॥ 5.51.14॥</div>
                <div class="vyakhya" id="RAM_k05_S051_V014_B001"></div><br/>
            </div>
            <div class="verse" type="shloka" id="RAM_k05_S051_V015">
                <div class="versetext" uvacha="Valmiki">अहं तु हनुमान्नाम मारुतस्यौरसः सुतः ।<br/>सीतायास्तु कृते तूर्णं शतयोजनमायतम्॥ 5.51.15॥</div>
                <div class="vyakhya" id="RAM_k05_S051_V015_B001">त्वया विज्ञातपूर्वो वालीति रावणं प्रति मर्मोक्तिस्तेन रामबलातिशयबोधनम् ॥ 5.51.11,15 ॥</div><br/>
            </div>
            <div class="verse" type="shloka" id="RAM_k05_S051_V016">
                <div class="versetext" uvacha="Valmiki">समुद्रं लङ्घयित्वैव त्वां दिदृक्षुरिहागतः ।<br/>भ्रमता च मया दृष्टा गृहे ते जनकात्मजा॥ 5.51.16॥</div>
                <div class="vyakhya" id="RAM_k05_S051_V016_B001">त्वां दिदृक्षुरिहागतः इति पाठः । त्वां सुग्रीवभ्रातरं रावणम् । तस्मिन्दृष्टे सर्वलोकवृत्तान्तज्ञः स सीतागतिं वक्ष्यतीति सुग्रीवेणोक्तत्वात्त्वां दिदृक्षुरिहागतः । दैवात्पङ्गूपरि गङ्गापातवत्तव गृहे भ्रमता मया जानकी दृष्टा ॥ 5.51.16 ॥</div><br/>
            </div>
            <div class="verse" type="shloka" id="RAM_k05_S051_V017">
                <div class="versetext" uvacha="Valmiki">तद् भवान् दृष्टधर्मार्थस्तपःकृतपरिग्रहः ।<br/>परदारान् महाप्राज्ञ नोपरोद‍्धुं त्वमर्हसि॥ 5.51.17॥</div>
                <div class="vyakhya" id="RAM_k05_S051_V017_B001">अतः परं यद्वक्तव्यं मित्रपक्षस्य तद्वदामीत्याह-- तद्भवानिति । दृष्टधर्मार्थो धर्मार्थतत्त्वसाक्षात्कारवान् । तपःकृतपरिग्रहस्तपोबलजातधनधान्यादिपरिग्रहः । यत एतादृशस्त्वम्, अतः परदारानुपरोद्धुं नार्हसि । दृष्टधर्मार्थतत्त्वत्वादेव महाप्राज्ञत्वम् ॥ 5.51.17 ॥</div><br/>
            </div>
            <div class="verse" type="shloka" id="RAM_k05_S051_V018">
                <div class="versetext" uvacha="Valmiki">नहि धर्मविरुद्धेषु बह्वपायेषु कर्मसु ।<br/>मूलघातिषु सज्जन्ते बुद्धिमन्तो भवद्विधाः॥ 5.51.18॥</div>
                <div class="vyakhya" id="RAM_k05_S051_V018_B001">नन्वनेन मम का हानिस्तत्राह-- नहीति । धर्मविरुद्धत्वादेव बह्वपायेषु बह्वनर्थकारणेषु । ननु सर्वापायप्रतीकारसमर्थस्य किमनया विभीषिकयेत्यत आह-- मूलघातिषु । समूलं नष्टस्य कथं प्रतीकारसमार्थ्यमिति भावः ॥ 5.51.18 ॥</div><br/>
            </div>
            <div class="verse" type="shloka" id="RAM_k05_S051_V019">
                <div class="versetext" uvacha="Valmiki">कश्च लक्ष्मणमुक्तानां रामकोपानुवर्तिनाम् ।<br/>शराणामग्रतः स्थातुं शक्तो देवासुरेष्वपि॥ 5.51.19॥</div>
                <div class="vyakhya" id="RAM_k05_S051_V019_B001">मूलघातित्वमेव प्रपञ्चयति कश्चेति ॥ 5.51.19 ॥</div><br/>
            </div>
            <div class="verse" type="shloka" id="RAM_k05_S051_V020">
                <div class="versetext" uvacha="Valmiki">न चापि त्रिषु लोकेषु राजन् विद्येत कश्चन ।<br/>राघवस्य व्यलीकं यः कृत्वा सुखमवाप्नुयात्॥ 5.51.20॥</div>
                <div class="vyakhya" id="RAM_k05_S051_V020_B001">विद्येत विद्यते । व्यलीकमपराधम् ॥ 5.51.20 ॥</div><br/>
            </div>
            <div class="verse" type="shloka" id="RAM_k05_S051_V021">
                <div class="versetext" uvacha="Valmiki">तत् त्रिकालहितं वाक्यं धर्म्यमर्थानुयायि च ।<br/>मन्यस्व नरदेवाय जानकी प्रतिदीयताम्॥ 5.51.21॥</div>
                <div class="vyakhya" id="RAM_k05_S051_V021_B001">तत्तस्मात्त्रिकालहितम्, सीतादानेन पूर्वापराधनाशाद्वर्तमानैश्वर्याविरोधाद्भाविशुभहेतुत्वाच्च त्रिकालहितत्वम् । अर्थानुयायिनीति शास्त्रानुगतम् वाक्यं मयोच्यमानम् । <span class="quote">नरशार्दूल</span> इति पाङ्क्तः पाठ इति कतकः । पुरुषश्रेष्ठ इत्यर्थः । तदेव वाक्यमाह जानकी प्रतिदीयतामिति ॥ 5.51.21 ॥</div><br/>
            </div>
            <div class="verse" type="shloka" id="RAM_k05_S051_V022">
                <div class="versetext" uvacha="Valmiki">दृष्टा हीयं मया देवी लब्धं यदिह दुर्लभम् ।<br/>उत्तरं कर्म यच्छेषं निमित्तं तत्र राघवः॥ 5.51.22॥</div>
                <div class="vyakhya" id="RAM_k05_S051_V022_B001">अत्र सीता नास्तीत्यपह्नवस्त्वशक्य इत्याह-- दृष्टा हीति । यतस्त्वद्गृहे मया दृष्टा, अतोऽपलापोऽशक्य इति भावः । किं च यद्वानरकोटिभिरपि दुर्लभं सीतादर्शनं तन्मया लब्धम्, अतः शेषं शिष्टं यदुत्तरं कर्म सीतानयनरूपं तत्र तत्साधने राघवः स एव निमित्तं कारणम् । मत्कृत्यं त्वन्विष्य निवेदनमात्रमिति भावः ॥ 5.51.22 ॥</div><br/>
            </div>
            <div class="verse" type="shloka" id="RAM_k05_S051_V023">
                <div class="versetext" uvacha="Valmiki">लक्षितेयं मया सीता तथा शोकपरायणा ।<br/>गृहे यां नाभिजानासि पञ्चास्यामिव पन्नगीम्॥ 5.51.23॥</div>
                <div class="vyakhya" id="RAM_k05_S051_V023_B001">पुना रावणहितमाह-- लक्षितेति । पन्नगीमिव स्वनाशिकां यां न जानासि सा मया शोकपरायणा लक्षिता । तदीयशोकाग्निनैव पन्नगीविषाग्निनेव त्वन्नगरं दग्धं भविष्यतीति भावः ॥ 5.51.23 ॥</div><br/>
            </div>
            <div class="verse" type="shloka" id="RAM_k05_S051_V024">
                <div class="versetext" uvacha="Valmiki">नेयं जरयितुं शक्या सासुरैरमरैरपि ।<br/>विषसंस्पृष्टमत्यर्थं भुक्तमन्नमिवौजसा॥ 5.51.24॥</div>
                <div class="vyakhya" id="RAM_k05_S051_V024_B001">ओजसाऽऽहारशक्तिबलेन ॥ 5.51.24 ॥</div><br/>
            </div>
            <div class="verse" type="shloka" id="RAM_k05_S051_V025">
                <div class="versetext" uvacha="Valmiki">तपःसंतापलब्धस्ते सोऽयं धर्मपरिग्रहः ।<br/>न स नाशयितुं न्याय्य आत्मप्राणपरिग्रहः॥ 5.51.25॥</div>
                <div class="vyakhya" id="RAM_k05_S051_V025_B001">तपःसन्तापेन तपःकरणेन यो लब्धो धर्मपरिग्रहो धर्मसाध्यः परिग्रह एश्वर्यम्, आत्मप्राणपरिग्रहश्चात्मप्राणानां चिरकालं परिग्रह आयुर्वृद्धिश्च स परदारपरिग्रहरूपपरमाधर्मेण नाशयितुं न न्याय्यः ॥ 5.51.25 ॥</div><br/>
            </div>
            <div class="verse" type="shloka" id="RAM_k05_S051_V026">
                <div class="versetext" uvacha="Valmiki">अवध्यतां तपोभिर्यां भवान् समनुपश्यति ।<br/>आत्मनः सासुरैर्देवैर्हेतुस्तत्राप्ययं महान्॥ 5.51.26॥</div>
                <div class="vyakhya" id="RAM_k05_S051_V026_B001">अपि च यां देवाद्यवध्यतां मन्यसे तत्रापि तपोजन्यसुकृतमेव कारणम्, अतो धर्माहानिर्न कार्येति वदति-- अवध्यतामिति । तत्राप्ययं महानयमेव तपोमयधर्मस्कन्ध एव हेतुरित्यर्थः ॥ 5.51.26 ॥</div><br/>
            </div>
            <div class="verse" type="shloka" id="RAM_k05_S051_V027">
                <div class="versetext" uvacha="Valmiki">सुग्रीवो न च देवोऽयं न यक्षो न च राक्षसः ।<br/>मानुषो राघवो राजन् सुग्रीवश्च हरीश्वरः ।<br/>तस्मात् प्राणपरित्राणं कथं राजन् करिष्यसि॥ 5.51.27॥</div>
                <div class="vyakhya" id="RAM_k05_S051_V027_B001">किं च देवाद्यवध्यस्यापि प्राणत्राणं दुष्करमित्याह-- सुग्रीव इति । यस्माद्वरग्रहणवेलायां त्वच्छङ्कितहन्तृभ्योऽन्य एवायं रामश्च अतस्तस्मात्सुग्रीवात्ते प्राणत्राणे सामर्थ्यं नास्तीति भावः ॥ 5.51.27 ॥</div><br/>
            </div>
            <div class="verse" type="shloka" id="RAM_k05_S051_V028">
                <div class="versetext" uvacha="Valmiki">न तु धर्मोपसंहारमधर्मफलसंहितम् ।<br/>तदेव फलमन्वेति धर्मश्चाधर्मनाशनः॥ 5.51.28॥</div>
                <div class="vyakhya" id="RAM_k05_S051_V028_B001">ननु तपोबलान्मे सर्वतो जयो भविष्यतीत्यत आह-- न त्विति । यः पुमानधर्मफलसंहितबलवत्तया फलोन्मुखाधर्मसंबद्धस्यं पुरुषं धर्मोपसंहारमपि धर्मोपसङ्ग्रहवन्तमपि न त्वन्वेति, धर्मफलमिति शेषः । किं तु तदेव फलं फलोन्मुखाधर्ममेवान्वेति । ननु धर्मबलादधर्मनाशो भविष्यतीत्यत्राह-- धर्मश्चेति । उत्कटोऽधर्मोत्तरभावी धर्मोऽधर्मस्य नाशनः । चादुत्कटाधर्मो धर्मनाशकः । एवं चास्याधर्मस्य त्वत्कृतसकलधर्मापेक्षयोत्कटत्वादुत्तरकालत्वाच्चायमेव त्वया प्राक्सञ्चितस्य सकलधर्मस्य नाशक इति भावः । केचित्तु <span class="quote">धर्मोपसंहारमधर्मफलसंहितम्</span> इति पाठः । धर्मोपसंहारं धर्ममुपसंह्रियतेऽनेनेति धर्मफलं सुखं तदधर्मफलसंहितं न संभवत्यधर्मफलेन दुःखेन सहानुभवं न भवति, तत्तस्मादेव फलमन्वेति धर्मो धर्मफलं सुखमेवान्वेति, एवमधर्मो दुःखं दुःखरूपं फलमेवान्वेति । अग्रे <span class="quote">धर्मो नाधर्मनाशनः</span> इति पाठः । पूर्वकृतो धर्मोऽधर्मस्येदानीं कृतस्य न नाशनः । चादधर्मोऽपि धर्मनाशनो नेत्यर्थ इति वदन्ति । तत्रार्थसामञ्जस्यं व्युत्पन्नैर्विभाव्यम् ॥ 5.51.28 ॥</div><br/>
            </div>
            <div class="verse" type="shloka" id="RAM_k05_S051_V029">
                <div class="versetext" uvacha="Valmiki">प्राप्तं धर्मफलं तावद् भवता नात्र संशयः ।<br/>फलमस्याप्यधर्मस्य क्षिप्रमेव प्रपत्स्यसे॥ 5.51.29॥</div>
                <div class="vyakhya" id="RAM_k05_S051_V029_B001">ननु किं मे धर्मो व्यर्थ एव नेत्याह-- प्राप्तमिति । तावत्प्रथमम् । इतः पूर्वमिति यावत् । अस्य परदारहरणरूपस्य । क्षिप्रमेव प्रपत्स्यसे <span class="quote">अत्युत्कटैः पुण्यपापैः</span> इति न्यायादिति भावः ॥ 5.51.29 ॥</div><br/>
            </div>
            <div class="verse" type="shloka" id="RAM_k05_S051_V030">
                <div class="versetext" uvacha="Valmiki">जनस्थानवधं बुद्‍ध्वा वालिनश्च वधं तथा ।<br/>रामसुग्रीवसख्यं च बुद्‍ध्यस्व हितमात्मनः॥ 5.51.30॥</div>
                <div class="vyakhya" id="RAM_k05_S051_V030_B001">अतः स्वहितं चिन्तयेत्याह-- जनस्थानेति । सख्यं च बुद्ध्वाऽऽत्मनो हितं बुद्ध्यस्वेत्यन्वयः ॥ 5.51.30 ॥</div><br/>
            </div>
            <div class="verse" type="shloka" id="RAM_k05_S051_V031">
                <div class="versetext" uvacha="Valmiki">कामं खल्वहमप्येकः सवाजिरथकुञ्जराम् ।<br/>लङ्कां नाशयितुं शक्तस्तस्यैष तु न निश्चयः॥ 5.51.31॥</div>
                <div class="vyakhya" id="RAM_k05_S051_V031_B001">नन्वेवं कटुवादिनस्तव को रक्षकः इति चेत्तत्राह-- काममिति । यथेष्टमित्यर्थः । तर्हि कुतस्तन्नाशे न करोषीत्यत्राह-- तस्य यस्याहं दूतस्तस्य रामस्यैव मत्कर्तृकलङ्कानाशविषयो निश्चयो न । स्वाम्याज्ञां विना तदनुष्ठानमशक्यमिति भावः ॥ 5.51.31 ॥</div><br/>
            </div>
            <div class="verse" type="shloka" id="RAM_k05_S051_V032">
                <div class="versetext" uvacha="Valmiki">रामेण हि प्रतिज्ञातं हर्यृक्षगणसंनिधौ ।<br/>उत्सादनममित्राणां सीता यैस्तु प्रधर्षिता॥ 5.51.32॥</div>
                <div class="vyakhya" id="RAM_k05_S051_V032_B001">तदीयनिश्चयाभावं स्पष्टयति-- रामेणेति । स्वामिना स्वकर्तव्यत्वेन प्रतिज्ञातस्यार्थस्य सेवकेनानुष्ठानमयुक्तं कर्तुमिति भावः ॥ 5.51.32 ॥</div><br/>
            </div>
            <div class="verse" type="shloka" id="RAM_k05_S051_V033">
                <div class="versetext" uvacha="Valmiki">अपकुर्वन् हि रामस्य साक्षादपि पुरंदरः ।<br/>न सुखं प्राप्नुयादन्यः किं पुनस्त्वद्विधो जनः॥ 5.51.33॥</div>
                <div class="vyakhya" id="RAM_k05_S051_V033_B001">उक्तमेवार्थं दार्ढ्याय पुनरप्याह-- अपकुर्वन्निति ॥ 5.51.33 ॥</div><br/>
            </div>
            <div class="verse" type="shloka" id="RAM_k05_S051_V034">
                <div class="versetext" uvacha="Valmiki">यां सीतेत्यभिजानासि येयं तिष्ठति ते गृहे ।<br/>कालरात्रीति तां विद्धि सर्वलङ्काविनाशिनीम्॥ 5.51.34॥</div>
                <div class="vyakhya" id="RAM_k05_S051_V034_B001">कालरात्री महाप्रलयकर्त्री भगवतः शक्तिः ॥ 5.51.34 ॥</div><br/>
            </div>
            <div class="verse" type="shloka" id="RAM_k05_S051_V035">
                <div class="versetext" uvacha="Valmiki">तदलं कालपाशेन सीताविग्रहरूपिणा ।<br/>स्वयं स्कन्धावसक्तेन क्षेममात्मनि चिन्त्यताम्॥ 5.51.35॥</div>
                <div class="vyakhya" id="RAM_k05_S051_V035_B001">विग्रहः शरीरम् । स्कन्धावसक्तेन स्कन्धसंबद्धकरणेन । आत्मन्यात्मत्राणे ॥ 5.51.35 ॥</div><br/>
            </div>
            <div class="verse" type="shloka" id="RAM_k05_S051_V036">
                <div class="versetext" uvacha="Valmiki">सीतायास्तेजसा दग्धां रामकोपप्रदीपिताम् ।<br/>दह्यमानामिमां पश्य पुरीं साट्टप्रतोलिकाम्॥ 5.51.36॥</div>
                <div class="vyakhya" id="RAM_k05_S051_V036_B001"></div><br/>
            </div>
            <div class="verse" type="shloka" id="RAM_k05_S051_V037">
                <div class="versetext" uvacha="Valmiki">स्वानि मित्राणि मन्त्रींश्च ज्ञातीन् भ्रातॄन् सुता‍न्हितान् ।<br/>भोगान् दारांश्च लङ्कां च मा विनाशमुपानय॥ 5.51.37॥</div>
                <div class="vyakhya" id="RAM_k05_S051_V037_B001">दह्यमानां वर्तमानसमीपे लट् । प्रतोलिका वीथिः ॥ 5.51.36,37 ॥</div><br/>
            </div>
            <div class="verse" type="shloka" id="RAM_k05_S051_V038">
                <div class="versetext" uvacha="Valmiki">सत्यं राक्षसराजेन्द्र शृणुष्व वचनं मम ।<br/>रामदासस्य दूतस्य वानरस्य विशेषतः॥ 5.51.38॥</div>
                <div class="vyakhya" id="RAM_k05_S051_V038_B001">विशेषतः निष्कृष्योच्यमानं वचनमित्यर्थः । रामदासस्येत्यादिविशेषणत्रयेण राममहिमवेत्तृत्वं स्वस्य परोक्तवाक्यानुवादपूर्वं हितोपदेशाधिकारं नररक्षोतिरिक्तजात्यन्तरत्वेनापक्षपाततो न्याय्यवक्तृत्वं च सूचितम् ॥ 5.51.38 ॥</div><br/>
            </div>
            <div class="verse" type="shloka" id="RAM_k05_S051_V039">
                <div class="versetext" uvacha="Valmiki">सर्वाल्ँ लोकान् सुसंहृत्य सभूतान् सचराचरान् ।<br/>पुनरेव तथा स्रष्टुं शक्तो रामो महायशाः॥ 5.51.39॥</div>
                <div class="vyakhya" id="RAM_k05_S051_V039_B001"></div><br/>
            </div>
            <div class="verse" type="shloka" id="RAM_k05_S051_V040">
                <div class="versetext" uvacha="Valmiki">देवासुरनरेन्द्रेषु यक्षरक्षोरगेषु च ।<br/>विद्याधरेषु नागेषु गन्धर्वेषु मृगेषु च॥ 5.51.40॥</div>
                <div class="vyakhya" id="RAM_k05_S051_V040_B001">सभूतान्सर्वजातीयप्राणिसहितान् अनेन जगत्स्थित्युत्पत्तिसंहारकर्तृत्वं बोधितम् ॥ 5.51.39,40 ॥</div><br/>
            </div>
            <div class="verse" type="shloka" id="RAM_k05_S051_V041">
                <div class="versetext" uvacha="Valmiki">सिद्धेषु किंनरेन्द्रेषु पतत्त्रिषु च सर्वतः ।<br/>सर्वत्र सर्वभूतेषु सर्वकालेषु नास्ति सः॥ 5.51.41॥</div>
                <div class="vyakhya" id="RAM_k05_S051_V041_B001"></div><br/>
            </div>
            <div class="verse" type="shloka" id="RAM_k05_S051_V042">
                <div class="versetext" uvacha="Valmiki">यो रामं प्रति युध्येत विष्णुतुल्यपराक्रमम् ।<br/>सर्वलोकेश्वरस्येह कृत्वा विप्रियमीदृशम् ।<br/>रामस्य राजसिंहस्य दुर्लभं तव जीवितम्॥ 5.51.42॥</div>
                <div class="vyakhya" id="RAM_k05_S051_V042_B001">सर्वत्र देशे ॥ 5.51.41,42 ॥</div><br/>
            </div>
            <div class="verse" type="shloka" id="RAM_k05_S051_V043">
                <div class="versetext" uvacha="Valmiki">देवाश्च दैत्याश्च निशाचरेन्द्र गन्धर्वविद्याधरनागयक्षाः ।<br/>रामस्य लोकत्रयनायकस्य स्थातुं न शक्ताः समरेषु सर्वे॥ 5.51.43॥</div>
                <div class="vyakhya" id="RAM_k05_S051_V043_B001">उक्तमेवार्थं दार्ढ्याय पुनराह-- देवाश्चेति ॥ 5.51.43 ॥</div><br/>
            </div>
            <div class="verse" type="shloka" id="RAM_k05_S051_V044">
                <div class="versetext" uvacha="Valmiki">ब्रह्मा स्वयम्भूश्चतुराननो वा रुद्रस्त्रिनेत्रस्त्रिपुरान्तको वा ।<br/>इन्द्रो महेन्द्रः सुरनायको वा स्थातुं न शक्ता युधि राघवस्य॥ 5.51.44॥</div>
                <div class="vyakhya" id="RAM_k05_S051_V044_B001"></div><br/>
            </div>
            <div class="verse" type="shloka" id="RAM_k05_S051_V045">
                <div class="versetext" uvacha="Valmiki">स सौष्ठवोपेतमदीनवादिनः कपेर्निशम्याप्रतिमोऽप्रियं वचः ।<br/>दशाननः कोपविवृत्तलोचनः समादिशत् तस्य वधं महाकपेः॥ 5.51.45॥</div>
                <div class="vyakhya" id="RAM_k05_S051_V045_B001">रामद्रुहो देवताभिरपि न त्राणमित्याह-- ब्रह्मेत्यादि । ब्रह्मा स्वयंभूरित्यनेन हिरण्यगर्भः सर्वादिरुक्तः, चतुराननस्ततः प्राप्तस्रष्टृत्वाधिकारः त्रिनेत्रस्त्रिपुरोन्तको रुद्रो वेत्यनेन संहाराधिकारी सुरनायको महेन्द्रो महैश्वर्यवानिन्द्रः । उपेन्द्रो विष्णुः पालनाधिकारी एवं त्रिमूर्तिभिरपि रक्षा न सिद्ध्यति रामस्यैव त्रिमूर्तित्वात् ॥ 5.51.44,45 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे एकपञ्चाशः सर्गः ॥ 51 ॥</div>
        </strong>
    </div>
</body>
</html>