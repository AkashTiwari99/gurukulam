<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_7</title>
    <link rel="Textsheet" href="/Su_sarga_7.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे सप्तमः सर्गः</h1>
            <div class="section" id="RAM_k05_S007" type="sarga" data-name=" sarga" data-title="सुन्दरकाण्डे सप्तमः सर्गः "></div><br/>
            <div class="verse" type="shloka" id="RAM_k05_S007_V001">
                <div class="versetext" uvacha="Valmiki">स वेश्मजालं बलवान् ददर्श व्यासक्तवैदूर्यसुवर्णजालम् ।<br/> यथा महत्प्रावृषि मेघजालं विद्युत्पिनद्धं सविहङ्गजालम्॥ 5.07.1॥</div>
                <div class="vyakhya" id="RAM_k05_S007_V001_B001">अथ रावणप्रधानगृहं वर्णयति-- स इति । व्यासक्तानि संबद्धानि वैदूर्यखचितानि च सुवर्णजालानि स्वर्णगवाक्षाणि यस्मिंस्तत् । सविहङ्गजालमिति गृहमेघयोर्विशेषणम् ॥ 5.7.1 ॥</div><br/>
            </div>
            <div class="verse" type="shloka" id="RAM_k05_S007_V002">
                <div class="versetext" uvacha="Valmiki">निवेशनानां विविधाश्च शालाः प्रधानशङ्खायुधचापशालाः ।<br/> मनोहराश्चापि पुनर्विशाला ददर्श वेश्माद्रिषु चन्द्रशालाः॥ 5.07.2॥</div>
                <div class="vyakhya" id="RAM_k05_S007_V002_B001">प्रधानैः प्रशस्तैः शङ्खादिभिः शालन्ते शोभन्ते तादृशीर्निवेशनानां शाला अवान्तरगृहाणि ददर्श । पुनश्च विशालाश्चन्द्रशाला ददर्श । वेश्माद्रिष्वौन्नत्यादद्रितुल्यवेश्मसु । चन्द्रशालाः शिरोगृहाणि, चन्द्रकान्तमणिबद्धशाला वा ॥ 5.7.2 ॥</div><br/>
            </div>
            <div class="verse" type="shloka" id="RAM_k05_S007_V003">
                <div class="versetext" uvacha="Valmiki">गृहाणि नानावसुराजितानि देवासुरैश्चापि सुपूजितानि ।<br/> सर्वैश्च दोषैः परिवर्जितानि कपिर्ददर्श स्वबलार्जितानि॥ 5.07.3॥</div>
                <div class="vyakhya" id="RAM_k05_S007_V003_B001">वसु धनम् । स्वबलेत्यत्र स्वशब्दो रावणवाची कुबेराद्रावणेन लङ्काया आच्छिद्य गृहीतत्वात् । यद्वा स्वशब्दो हनुमद्वाची । स्वबलेनार्जितानि लब्धप्रवेशानि ॥ 5.7.3॥</div><br/>
            </div>
            <div class="verse" type="shloka" id="RAM_k05_S007_V004">
                <div class="versetext" uvacha="Valmiki">तानि प्रयत्नाभिसमाहितानि मयेन साक्षादिव निर्मितानि ।<br/> महीतले सर्वगुणोत्तराणि ददर्श लंकाधिपतेर्गृहाणि॥ 5.07.4॥</div>
                <div class="vyakhya" id="RAM_k05_S007_V004_B001">प्रयत्नेनाभितः सम्यगाहितानि यथायोगं स्थापितानि प्रयत्नाभिसमाहितानि विश्वकर्मकृतान्यपि मायया विचित्ररचनादक्षेण मयेन निर्मितानीव ॥ 5.7.4 ॥</div><br/>
            </div>
            <div class="verse" type="shloka" id="RAM_k05_S007_V005">
                <div class="versetext" uvacha="Valmiki">ततो ददर्शोच्छ्रितमेघरूपं मनोहरं काञ्चनचारुरूपम् ।<br/> रक्षोऽधिपस्यात्मबलानुरूपं गृहोत्तमं ह्यप्रतिरूपरूपम्॥ 5.07.5॥</div>
                <div class="vyakhya" id="RAM_k05_S007_V005_B001">गृहोत्तमं प्रधानगृहेष्वप्युत्तमम् अप्रतिरूपरूपं निरूपमरूपम् ॥ 5.7.5 ॥</div><br/>
            </div>
            <div class="verse" type="shloka" id="RAM_k05_S007_V006">
                <div class="versetext" uvacha="Valmiki">महीतले स्वर्गमिव प्रकीर्णं श्रिया ज्वलन्तं बहुरत्नकीर्णम् ।<br/> नानातरूणां कुसुमावकीर्णं गिरेरिवाग्रं रजसावकीर्णम्॥ 5.07.6॥</div>
                <div class="vyakhya" id="RAM_k05_S007_V006_B001">प्रकीर्णं पातितम्, रत्नकीर्णं रत्नपूर्णम्, रजसा पुष्परजसा ॥ 5.7.6 ॥</div><br/>
            </div>
            <div class="verse" type="shloka" id="RAM_k05_S007_V007">
                <div class="versetext" uvacha="Valmiki">नारीप्रवेकैरिव दीप्यमानं तडिद्भिरम्भोधरमर्च्यमानम् ।<br/> हंसप्रवेकैरिव वाह्यमानं श्रिया युतं खे सुकृतं विमानम्॥ 5.07.7॥</div>
                <div class="vyakhya" id="RAM_k05_S007_V007_B001">नारीप्रवेकैर्नारीश्रेष्ठैः इवश्चार्थे । तडिद्भिरर्च्यमानं युज्यमानमम्भोधरं मेघमिव । हंसश्रेष्ठैर्वाह्यमानमूह्यमानं विमानमिव ॥ 5.7.7 ॥</div><br/>
            </div>
            <div class="verse" type="shloka" id="RAM_k05_S007_V008">
                <div class="versetext" uvacha="Valmiki">यथा नगाग्रं बहुधातुचित्रं यथा नभश्च ग्रहचन्द्रचित्रम् ।<br/> ददर्श युक्तीकृतचारुमेघचित्रं विमानं बहुरत्नचित्रम्॥ 5.07.8॥</div>
                <div class="vyakhya" id="RAM_k05_S007_V008_B001">नानावर्णैरयुक्तोऽपि तद्युक्तः कृतो युक्तीकृतः स चासौ चारुमेघश्च तद्वद्विचित्रं विमानं पुष्पकाख्यम् ॥ 5.7.8 ॥</div><br/>
            </div>
            <div class="verse" type="shloka" id="RAM_k05_S007_V009">
                <div class="versetext" uvacha="Valmiki">मही कृता पर्वतराजिपूर्णा शैलाः कृता वृक्षवितानपूर्णाः ।<br/> वृक्षाः कृताः पुष्पवितानपूर्णाः पुष्पं कृतं केसरपत्रपूर्णम्॥ 5.07.9॥</div>
                <div class="vyakhya" id="RAM_k05_S007_V009_B001">यत्र पुष्पके मही अनेकजनानामाधारस्थानं पर्वतराज्या पूर्णम् । प्रवतादयश्चात्र मणिस्वर्णादिनिर्मिताः, न त्विदं चित्ररूपमिति भ्रमितव्यम् अनन्तवानरसेनाया निर्बाधं तत्रावस्थानस्य वक्ष्यमाणत्वात् । किं च स्वामीच्छानुसारेण सङ्कोचविकासौ तस्य वक्ष्यति स्वेच्छया हनुमद्देहवत् । वितानं समूहः । एकावल्यत्रालङ्कारः ॥ 5.7.9 ॥</div><br/>
            </div>
            <div class="verse" type="shloka" id="RAM_k05_S007_V010">
                <div class="versetext" uvacha="Valmiki">कृतानि वेश्मानि च पाण्डुराणि तथा सुपुष्पाण्यपि पुष्कराणि ।<br/> पुनश्च पद्मानि सकेसराणि वनानि चित्राणि सरोवराणि॥ 5.07.10॥</div>
                <div class="vyakhya" id="RAM_k05_S007_V010_B001">कृतानि अस्य यत्रेत्यादि शेषः ॥ 5.7.10 ॥</div><br/>
            </div>
            <div class="verse" type="shloka" id="RAM_k05_S007_V011">
                <div class="versetext" uvacha="Valmiki">पुष्पाह्वयं नाम विराजमानं रत्नप्रभाभिश्च विघूर्णमानम् ।<br/> वेश्मोत्तमानामपि चोच्चमानं महाकपिस्तत्र महाविमानम्॥ 5.07.11॥</div>
                <div class="vyakhya" id="RAM_k05_S007_V011_B001">पुष्पाह्वयं नाम ददर्शेत्यन्वयः । वेश्मोत्तमानां देववेश्मभूतविमानानां मध्ये उच्चमानं सौभाग्यपरमकाष्ठां प्राप्तम् ॥ 5.7.11 ॥</div><br/>
            </div>
            <div class="verse" type="shloka" id="RAM_k05_S007_V012">
                <div class="versetext" uvacha="Valmiki">कृताश्च वैदूर्यमया विहङ्गा रूप्यप्रवालैश्च तथा विहङ्गाः ।<br/> चित्राश्च नानावसुभिर्भुजङ्गा जात्यानुरूपास्तुरगाः शुभाङ्गाः॥ 5.07.12॥</div>
                <div class="vyakhya" id="RAM_k05_S007_V012_B001">कृताश्चेति । तत्र विमान इति शेषः । नानावसुभी रुप्यस्वर्णाद्यैः । जात्यानुरूपा जातितुरङ्गसदृशाः । तुरगविशेषणं चैतत् ॥ 5.7.12 ॥</div><br/>
            </div>
            <div class="verse" type="shloka" id="RAM_k05_S007_V013">
                <div class="versetext" uvacha="Valmiki">प्रवालजाम्बूनदपुष्पपक्षाः सलीलमावर्जितजिह्मपक्षाः ।<br/> कामस्य साक्षादिव भान्ति पक्षाः कृता विहङ्गाः सुमुखाः सुपक्षाः॥ 5.07.13॥</div>
                <div class="vyakhya" id="RAM_k05_S007_V013_B001">प्रवालजाम्बूनदकृतानि पुष्पाणि पक्षेषु येषाम् । आवर्जिताः सङ्कुचिता जिह्मा वक्राः पक्षा येषां ते । साक्षात्कामस्य पक्षा इव येषां पक्षा भान्ति तदुद्दीपकत्वात् । तादृशा उच्यमानगुणा विहङ्गास्तत्र कृताः ॥ 5.7.13 ॥</div><br/>
            </div>
            <div class="verse" type="shloka" id="RAM_k05_S007_V014">
                <div class="versetext" uvacha="Valmiki">नियुज्यमानाश्च गजाः सुहस्ताः सकेसराश्चोत्पलपत्रहस्ताः ।<br/> बभूव देवी च कृतासुहस्ता लक्ष्मीस्तथा पद्मिनि पद्महस्ता॥ 5.07.14॥</div>
                <div class="vyakhya" id="RAM_k05_S007_V014_B001">नियुज्यमाना व्याप्रियमाणाः । वक्ष्यमाणाया लक्ष्म्या अभिषेके इति शेषः । हस्तः शुण्डा । पद्माकरविहारिगजाकारनिर्माणात्सकेसरत्वमुत्पलपत्रहस्तत्वं च तेषां तादृशा गजास्तत्र कृता बभूवुरिति शेषः, पद्मिनि पद्मवत्सरसि ॥ 5.7.14 ॥</div><br/>
            </div>
            <div class="verse" type="shloka" id="RAM_k05_S007_V015">
                <div class="versetext" uvacha="Valmiki">इतीव तद‍्गृहमभिगम्य शोभनं सविस्मयो नगमिव चारुकन्दरम् ।<br/> पुनश्च तत्परमसुगन्धि सुन्दरं हिमात्यये नगमिव चारुकन्दरम्॥ 5.07.15॥</div>
                <div class="vyakhya" id="RAM_k05_S007_V015_B001">इतीवैवंप्रकारं चारुकन्दरं चारुगुहं नगमिव पर्वतमिव चारुदर्शनं तद्गृहमभिगम्य सविस्मयः बभूवेति शेषः । हिमात्ये वसन्ते परमसुगन्धिचारुकन्दरं नगमिव वृक्षमिव कन्दरोऽत्र कोटरः । पुनश्चाभिगम्य सविस्मयोऽभूदिति शेषः । परिच्छेदानवगमादिति भावः ॥ 5.7.15 ॥</div><br/>
            </div>
            <div class="verse" type="shloka" id="RAM_k05_S007_V016">
                <div class="versetext" uvacha="Valmiki">ततः स तां कपिरभिपत्य पूजितां चरन् पुरीं दशमुखबाहुपालिताम् ।<br/> अदृश्य तां जनकसुतां सुपूजितां सुदुःखितां पतिगुणवेगनिर्जिताम्॥ 5.07.16॥</div>
                <div class="vyakhya" id="RAM_k05_S007_V016_B001">अभिपत्याभिपत्य चरन्सञ्चरन् । पतिगुणवेगनिर्जितां पतिगुणवेगेन पतिगुणनिरन्तरध्यानेन निर्जितां निर्जितदुःखामदृश्यादृष्ट्वा दुःखितोऽभूदिति शेषः । आर्षो ल्यप् ॥ 5.7.16 ॥</div><br/>
            </div>
            <div class="verse" type="shloka" id="RAM_k05_S007_V017">
                <div class="versetext" uvacha="Valmiki">ततस्तदा बहुविधभावितात्मनः कृतात्मनो जनकसुतां सुवर्त्मनः ।<br/> अपश्यतोऽभवदतिदुःखितं मनः सचक्षुषः प्रविचरतो महात्मनः॥ 5.07.17॥</div>
                <div class="vyakhya" id="RAM_k05_S007_V017_B001">बहुविधभावितात्मनो नानाप्रकारेण सर्वजगत्पूजितस्वभावस्य स्वभाववाच्यात्मशब्दः । कृतात्मनो शिक्षितान्तःकरणस्य सुवर्त्मनः शोभननीतिमार्गवर्तिनः सचक्षुषः श्रुतिस्मृतिन्यायरूपचक्षुःसहितस्य ॥ 5.7.17 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे सप्तमः सर्गः ॥ 7 ॥</div>
        </strong>
    </div>
</body>
</html>