<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_48</title>
    <link rel="stylesheet" href="/Su_sarga_48.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे अष्टचत्वारिंशः सर्गः</h1>
            <div class="section" id="RAM_k05_S048" type="sarga" data-name=" sarga" data-title="सुन्दरकाण्डे अष्टचत्वारिंशः सर्गः "></div><br/>
            <div class="verse" type="shloka" id="RAM_k05_S048_V001">
                <div class="versetext" uvacha="Valmiki">ततस्तु रक्षोऽधिपतिर्महात्मा हनूमताक्षे निहते कुमारे ।<br/>मनः समाधाय स देवकल्पं समादिदेशेन्द्रजितं सरोषः॥ 5.48.1॥</div>
                <div class="vyakhya" id="RAM_k05_S048_V001_B001">मनः समाधाय पुत्रनाशखिन्नमपि चेतो धीरतयाऽप्रकाशितभयं प्रतिष्ठाप्य ॥ 5.48.1 ॥</div><br/>
            </div>
            <div class="verse" type="shloka" id="RAM_k05_S048_V002">
                <div class="versetext" uvacha="Valmiki">त्वमस्त्रविच्छस्त्रभृतां वरिष्ठः सुरासुराणामपि शोकदाता ।<br/>सुरेषु सेन्द्रेषु च दृष्टकर्मा पितामहाराधनसंचितास्त्रः॥ 5.48.2॥</div>
                <div class="vyakhya" id="RAM_k05_S048_V002_B001">पितामहाराधनेन सञ्चितास्त्रः प्राप्तब्रह्मास्त्रोऽसीत्यर्थः ॥ 5.48.2 ॥</div><br/>
            </div>
            <div class="verse" type="shloka" id="RAM_k05_S048_V003">
                <div class="versetext" uvacha="Valmiki">त्वदस्त्रबलमासाद्य ससुराः समरुद‍्गणाः ।<br/>न शेकुः समरे स्थातुं सुरेश्वरसमाश्रिताः॥ 5.48.3॥</div>
                <div class="vyakhya" id="RAM_k05_S048_V003_B001">सुरेश्वरसमाश्रिता अपि रणे स्थातुं न शेकुः ॥ 5.48.3 ॥</div><br/>
            </div>
            <div class="verse" type="shloka" id="RAM_k05_S048_V004">
                <div class="versetext" uvacha="Valmiki">न कश्चित् त्रिषु लोकेषु संयुगे न गतश्रमः ।<br/>भुजवीर्याभिगुप्तश्च तपसा चाभिरक्षितः ।<br/>देशकालप्रधानश्च त्वमेव मतिसत्तमः॥ 5.48.4॥</div>
                <div class="vyakhya" id="RAM_k05_S048_V004_B001">कश्चित्त्वदन्यो न गतश्रमो न । सर्वे प्राप्तश्रमा इत्यर्थः । भुजवीर्याभिगुप्तस्तपसाऽभिरक्षितो देशकालप्रधानश्च मत्या सत्तमः प्रशस्ततरश्च त्वमेवेत्यन्वयः ॥ 5.48.4 ॥</div><br/>
            </div>
            <div class="verse" type="shloka" id="RAM_k05_S048_V005">
                <div class="versetext" uvacha="Valmiki">न तेऽस्त्यशक्यं समरेषु कर्मणां न तेऽस्त्यकार्यं मतिपूर्वमन्त्रणे ।<br/>न सोऽस्ति कश्चित् त्रिषु संग्रहेषु न वेद यस्तेऽस्त्रबलं बलं च॥ 5.48.5॥</div>
                <div class="vyakhya" id="RAM_k05_S048_V005_B001">समरेषु कर्तव्यानां कर्मणां मध्येऽशक्यं नास्ति । <span class="quote">कर्मणा</span> इत्येव पाठः सांप्रदायिक इति कतकः । मतिपूर्वमन्त्रणे शास्त्रानुरूपबुद्धिपूर्वकर्तव्यराजकार्यविचारे तेऽकार्यं नास्ति कार्यासाधकविचारो नास्तीत्यर्थः । त्रिषु सङ्ग्रहेषु त्रिष्वपि लोकेषु । भोक्तृभिः कर्मणा सङ्गृह्यन्त इति सङ्ग्रहा लोकास्तेषु । तेऽस्त्रबलं सहजं च बलं यो न वेद स कश्चिदपि नास्ति । सर्वप्रसिद्धबलद्वयबलवानित्यर्थः ॥ 5.48.5 ॥</div><br/>
            </div>
            <div class="verse" type="shloka" id="RAM_k05_S048_V006">
                <div class="versetext" uvacha="Valmiki">ममानुरूपं तपसो बलं च ते पराक्रमश्चास्त्रबलं च संयुगे ।<br/>न त्वां समासाद्य रणावमर्दे मनः श्रमं गच्छति निश्चितार्थम्॥ 5.48.6॥</div>
                <div class="vyakhya" id="RAM_k05_S048_V006_B001">ममानुरूपं मत्सदृशम् । रणावमर्दे युद्धसङ्घर्षे । त्वां समासाद्य प्राप्य मे मनो जयविषये निश्चितार्थं सच्छ्रमं विषादं न गच्छति । त्वद्बलं स्मृत्वा श्वसिमीत्यर्थः ॥ 5.48.6 ॥</div><br/>
            </div>
            <div class="verse" type="shloka" id="RAM_k05_S048_V007">
                <div class="versetext" uvacha="Valmiki">निहताः किंकराः सर्वे जम्बुमाली च राक्षसः ।<br/>अमात्यपुत्रा वीराश्च पञ्च सेनाग्रगामिनः॥ 5.48.7॥</div>
                <div class="vyakhya" id="RAM_k05_S048_V007_B001">प्रकृतमाह-- निहता इति ॥ 5.48.7 ॥</div><br/>
            </div>
            <div class="verse" type="shloka" id="RAM_k05_S048_V008">
                <div class="versetext" uvacha="Valmiki">बलानि सुसमृद्धानि साश्वनागरथानि च ।<br/>सहोदरस्ते दयितः कुमारोऽक्षश्च सूदितः ।<br/>न तु तेष्वेव मे सारो यस्त्वय्यरिनिषूदन॥ 5.48.8॥</div>
                <div class="vyakhya" id="RAM_k05_S048_V008_B001"></div><br/>
            </div>
            <div class="verse" type="shloka" id="RAM_k05_S048_V009">
                <div class="versetext" uvacha="Valmiki">इदं च दृष्ट्वा निहतं महद् बलं कपेः प्रभावं च पराक्रमं च ।<br/>त्वमात्मनश्चापि निरीक्ष्य सारं कुरुष्व वेगं स्वबलानुरूपम्॥ 5.48.9॥</div>
                <div class="vyakhya" id="RAM_k05_S048_V009_B001">हे अरिनिषूदन त्वयि मे यः सार उत्कर्षबुद्धिः स तेषु नत्वेवेत्यन्वयः । यद्वा मे सारः सर्वजगज्जयसामर्थ्यं स त्वय्येव त्वत्साहाय्यनिमित्त एव, न तु तेषु । न तु तत्साहाय्यनिमित्तक इत्यर्थः ॥ 5.48.8,9 ॥</div><br/>
            </div>
            <div class="verse" type="shloka" id="RAM_k05_S048_V010">
                <div class="versetext" uvacha="Valmiki">बलावमर्दस्त्वयि संनिकृष्टे यथा गते शाम्यति शान्तशत्रौ ।<br/>तथा समीक्ष्यात्मबलं परं च समारभस्वास्त्रभृतां वरिष्ठ॥ 5.48.10॥</div>
                <div class="vyakhya" id="RAM_k05_S048_V010_B001">गते युद्धाय निर्गते त्वयि संनिकृष्टे सति बलावमर्दैरनेकबलप्रमथनैर्हेतुभिः शान्तशत्रुरुपशान्तबलः शत्रुर्यथा शाम्यति क्षीणो भवति तथाऽऽत्मबलं परबलं च समीक्ष्यारभस्व । <span class="quote">बलावमर्दैः</span> इति <span class="quote">शान्तशत्रुः</span> इति च पाठे इति कतकः । <span class="quote">बलावमर्द</span> इति <span class="quote">शान्तशत्रो</span> इति च पठित्वा हेऽस्त्रभृतां वरिष्ठ त्वयि युद्धाय गते संनिकृष्टे हनूमत्समीपं प्राप्ते, बलावमर्दः सेनानाशो यथा शाम्यति न भवति तथाऽऽरभस्वेत्यर्थ इति तीर्थः ॥ 5.48.10 ॥</div><br/>
            </div>
            <div class="verse" type="shloka" id="RAM_k05_S048_V011">
                <div class="versetext" uvacha="Valmiki">न वीर सेना गणशो च्यवन्ति न वज्रमादाय विशालसारम् ।<br/>न मारुतस्यास्ति गतिप्रमाणं न चाग्निकल्पः करणेन हन्तुम्॥ 5.48.11॥</div>
                <div class="vyakhya" id="RAM_k05_S048_V011_B001">अथ तत्र सेनादिपरिग्रहो व्यर्थ इत्याह न वीरेति । हे वीर सेना न ग्राह्याः । यतस्ता गणशः शङ्घशः श्च्यवन्ति पलायन्ते नश्यन्ति च । तथा विशालसारमतितैण्यकाठिन्यवत्, अत एव वज्रं तत्तुल्यमायुधजालमादायापि न प्रयोजनं गणशः प्रयुक्तस्य तस्यापि प्रच्यवादेव । गणशो च्यवन्तीत्यत्रोत्वमार्षम् । कुतस्तत्राह-- नेति । मरुतोपत्यस्य मारुतस्य गतेः सामर्थ्यस्य प्रमाणं परिच्छेद एतावद्बलं निग्रहीतुं शक्त इति परिच्छेदो नास्ति, अतो लोके निखिलमपि बलं तस्याकिञ्चित्करमित्यर्थः । किं चाग्निकल्पोऽग्नितुल्योऽसौ करणेन शस्त्रादिरूपेण हन्तुं न शक्यः । <span class="quote">जयत्यतिबलो रामः</span> इत्येतद्घोषणसमये । <span class="quote">हनूमाञ्छत्रुसैन्यानां निहन्ता मारुतात्मजः</span> इत्युक्तेरिह रावणस्य मारुतस्येत्युक्तिर्नासमञ्जसा । पराकमातिशयदर्शनादुत्प्रेक्षामात्रेण तु किञ्चिद्भूतमिति प्रागुक्तम् । केचित्तु गणाञ्शोचयतीति गणशोग्घनूमांस्तस्मिन्सेना नावन्ति, ततो न रक्षन्तीत्यर्थं इति वदन्ति, तत्रावतेस्त्रायतिसमानार्थत्वात्पञ्चमीप्राप्तौ सप्तम्यार्षी । तवोत्ववत् । एवं विशालसारमित्यत्र विश अलसारमिति च्छेदं कुर्वन्ति, अलसारं कुण्ठसारं वज्रं तत्तुल्यमप्यायुधमादाय न विशरणं न प्रविशेति च व्याचक्षते अलतेर्धातोः पर्याप्त्यर्थत्वेन पर्याप्तसारमिति व्याख्यातुं योग्यम् । कुण्ठेत्यर्थस्य ततोऽलाभात् ॥ 5.48.11 ॥</div><br/>
            </div>
            <div class="verse" type="shloka" id="RAM_k05_S048_V012">
                <div class="versetext" uvacha="Valmiki">तमेवमर्थं प्रसमीक्ष्य सम्यक् स्वकर्मसाम्याद्धि समाहितात्मा ।<br/>स्मरंश्च दिव्यं धनुषोऽस्य वीर्यं व्रजाक्षतं कर्म समारभस्व॥ 5.48.12॥</div>
                <div class="vyakhya" id="RAM_k05_S048_V012_B001">किं बलावष्टम्भेन गन्तव्यमिति शङ्कायां तत्सविशेषमुपदिशति-- तमिति । तं मदुक्तमर्थमेवमेव प्रसमीक्ष्यैवमेव तत्त्वमिति निश्चित्य, स्वकर्मसाम्यात्स्वेनैव कर्मणः प्रकृतकार्यस्य साम्यात्सिद्धेः संपादनीयत्वात्त्वं समाहितात्मा समाहितचित्तो भूत्वाऽस्य विषये दिव्यं धनुषो वीर्यं दिव्यास्त्रमोक्षसामर्थ्यं स्मरन्निश्चिन्वन्व्रज, गत्वा चाक्षतं परकीयप्रहारहीनं यथा भवति तथा शत्रुपराभवकर्मारभस्व ॥ 5.48.12 ॥</div><br/>
            </div>
            <div class="verse" type="shloka" id="RAM_k05_S048_V013">
                <div class="versetext" uvacha="Valmiki">न खल्वियं मतिश्रेष्ठ यत्त्वां सम्प्रेषयाम्यहम् ।<br/>इयं च राजधर्माणां क्षत्रस्य च मतिर्मता॥ 5.48.13॥</div>
                <div class="vyakhya" id="RAM_k05_S048_V013_B001">हे मतिश्रेष्ठ प्रशस्तबुद्धे अहं त्वामतिप्रियं पुत्रमीदृशे सङ्कटे प्रेषयामि इयं प्रेषणा नोचिता खलु, अथापीयं मती राजधर्माणामस्माकं तथा क्षत्रस्य क्षत्रियस्य च मतैव शास्त्रतः संमतैव ॥ 5.48.13 ॥</div><br/>
            </div>
            <div class="verse" type="shloka" id="RAM_k05_S048_V014">
                <div class="versetext" uvacha="Valmiki">नानाशस्त्रेषु संग्रामे वैशारद्यमरिंदम ।<br/>अवश्यमेव बोद्धव्यं काम्यश्च विजयो रणे॥ 5.48.14॥</div>
                <div class="vyakhya" id="RAM_k05_S048_V014_B001">अथ राज्ञः क्षत्रियस्य च कृत्यमाह नानेति । नानाशास्त्रेषु धर्मार्थनीत्यदिशास्त्रेषु सङ्ग्रामे च वैशारद्यम् । संपाद्यमिति शेषः । यस्य रणे विजयः काम्यो भवति तेनोक्तं नानाशास्त्रमवश्यं बोद्धव्यमेवेत्यर्थः । यद्वा परस्य नानाशास्त्रेषु यद्वैशारद्यमस्ति तद्योद्धावश्यमेव बोद्धव्यम्, बुद्धापि रणे स्वस्य विजयः प्रार्थ्य एवाहं जेष्याम्येवेति बुद्ध्या युद्धमारभ्यमेव, न तु तादृशशत्रोरपि निवर्तितव्यमित्यर्थः । केचित्तु-- <span class="quote">नानाशास्त्रैः</span> इति <span class="quote">योद्धव्यम्</span> इति च पठित्वा नानाशास्त्रकरणकसङ्ग्रामे वैशारद्यं सामर्थ्यं तवास्ति, अतस्त्वयाऽवश्यं योद्धव्यमेव, रणे जयश्च प्रार्थनीय एवेति व्याचक्षते ॥ 5.48.14 ॥</div><br/>
            </div>
            <div class="verse" type="shloka" id="RAM_k05_S048_V015">
                <div class="versetext" uvacha="Valmiki">ततः पितुस्तद्वचनं निशम्य प्रदक्षिणं दक्षसुतप्रभावः ।<br/>चकार भर्तारमतित्वरेण रणाय वीरः प्रतिपन्नबुद्धिः॥ 5.48.15॥</div>
                <div class="vyakhya" id="RAM_k05_S048_V015_B001">दक्षसुता देवाः । प्रदक्षिणं चकार । भर्तारं राजानं रावणम् । रणायातित्वरेणातित्वरया गन्तुं कृतबुद्धिः ॥ 5.48.15 ॥</div><br/>
            </div>
            <div class="verse" type="shloka" id="RAM_k05_S048_V016">
                <div class="versetext" uvacha="Valmiki">ततस्तैः स्वगणैरिष्टैरिन्द्रजित् प्रतिपूजितः ।<br/>युद्धोद्धतकृतोत्साहः संग्रामं सम्प्रपद्यत॥ 5.48.16॥</div>
                <div class="vyakhya" id="RAM_k05_S048_V016_B001">स्वगणैरन्यैः सभास्थै राक्षसैः । युद्धे उद्धतश्चासौ कृतोत्साहश्च संप्रपद्यत संप्रापद्यत ॥ 5.48.16 ॥</div><br/>
            </div>
            <div class="verse" type="shloka" id="RAM_k05_S048_V017">
                <div class="versetext" uvacha="Valmiki">श्रीमान् पद्मविशालाक्षो राक्षसाधिपतेः सुतः ।<br/>निर्जगाम महातेजाः समुद्र इव पर्वणि॥ 5.48.17॥</div>
                <div class="vyakhya" id="RAM_k05_S048_V017_B001">पर्वणीति । वर्धमान इति शेषः ॥ 5.48.17 ॥</div><br/>
            </div>
            <div class="verse" type="shloka" id="RAM_k05_S048_V018">
                <div class="versetext" uvacha="Valmiki">स पक्षिराजोपमतुल्यवेगैर्व्याघ्रैश्चतुर्भिः स तु तीक्ष्णदंष्ट्रैः ।<br/>रथं समायुक्तमसह्यवेगः समारुरोहेन्द्रजिदिन्द्रकल्पः॥ 5.48.18॥</div>
                <div class="vyakhya" id="RAM_k05_S048_V018_B001"></div><br/>
            </div>
            <div class="verse" type="shloka" id="RAM_k05_S048_V019">
                <div class="versetext" uvacha="Valmiki">स रथी धन्विनां श्रेष्ठः शस्त्रज्ञोऽस्त्रविदां वरः ।<br/>रथेनाभिययौ क्षिप्रं हनूमान् यत्र सोऽभवत्॥ 5.48.19॥</div>
                <div class="vyakhya" id="RAM_k05_S048_V019_B001"></div><br/>
            </div>
            <div class="verse" type="shloka" id="RAM_k05_S048_V020">
                <div class="versetext" uvacha="Valmiki">स तस्य रथनिर्घोषं ज्यास्वनं कार्मुकस्य च ।<br/>निशम्य हरिवीरोऽसौ सम्प्रहृष्टतरोऽभवत्॥ 5.48.20॥</div>
                <div class="vyakhya" id="RAM_k05_S048_V020_B001">पक्षिराजोपमैरन्योन्यतुल्यवेगैश्च । व्यालैः सर्पैः ॥ 5.48.18,20 ॥</div><br/>
            </div>
            <div class="verse" type="shloka" id="RAM_k05_S048_V021">
                <div class="versetext" uvacha="Valmiki">इन्द्रजिच्चापमादाय शितशल्यांश्च सायकान् ।<br/>हनूमन्तमभिप्रेत्य जगाम रणपण्डितः॥ 5.48.21॥</div>
                <div class="vyakhya" id="RAM_k05_S048_V021_B001">शितशल्यांस्तीक्ष्णाग्रान् ॥ 5.48.21 ॥</div><br/>
            </div>
            <div class="verse" type="shloka" id="RAM_k05_S048_V022">
                <div class="versetext" uvacha="Valmiki">तस्मिंस्ततः संयति जातहर्षे रणाय निर्गच्छति बाणपाणौ ।<br/>दिशश्च सर्वाः कलुषा बभूवुर्मृगाश्च रौद्रा बहुधा विनेदुः॥ 5.48.22॥</div>
                <div class="vyakhya" id="RAM_k05_S048_V022_B001">संयति तद्विषये जातहर्षे । दिशश्चेत्युत्पातवर्णनम् रौद्रा मृगाः क्रोष्टृप्रभृतयः ॥ 5.48.22 ॥</div><br/>
            </div>
            <div class="verse" type="shloka" id="RAM_k05_S048_V023">
                <div class="versetext" uvacha="Valmiki">समागतास्तत्र तु नागयक्षा महर्षयश्चक्रचराश्च सिद्धाः ।<br/>नभः समावृत्य च पक्षिसङ्घा विनेदुरुच्चैः परमप्रहृष्टाः॥ 5.48.23॥</div>
                <div class="vyakhya" id="RAM_k05_S048_V023_B001">चक्रचरा ग्रहाः परमप्रहृष्टा विनेदुरिति शुभनिमित्तम् ॥ 5.48.23 ॥</div><br/>
            </div>
            <div class="verse" type="shloka" id="RAM_k05_S048_V024">
                <div class="versetext" uvacha="Valmiki">आयान्तं स रथं दृष्ट्वा तूर्णमिन्द्रध्वजं कपिः ।<br/>ननाद च महानादं व्यवर्धत च वेगवान्॥ 5.48.24॥</div>
                <div class="vyakhya" id="RAM_k05_S048_V024_B001">इन्द्रध्वजमिन्द्राकारचिह्नवद्धजम् ॥ 5.48.24 ॥</div><br/>
            </div>
            <div class="verse" type="shloka" id="RAM_k05_S048_V025">
                <div class="versetext" uvacha="Valmiki">इन्द्रजित् स रथं दिव्यमाश्रितश्चित्रकार्मुकः ।<br/>धनुर्विस्फारयामास तडिदूर्जितनिःस्वनम्॥ 5.48.25॥</div>
                <div class="vyakhya" id="RAM_k05_S048_V025_B001"></div><br/>
            </div>
            <div class="verse" type="shloka" id="RAM_k05_S048_V026">
                <div class="versetext" uvacha="Valmiki">ततः समेतावतितीक्ष्णवेगौ महाबलौ तौ रणनिर्विशङ्कौ ।<br/>कपिश्च रक्षोऽधिपतेस्तनूजः सुरासुरेन्द्राविव बद्धवैरौ॥ 5.48.26॥</div>
                <div class="vyakhya" id="RAM_k05_S048_V026_B001">तडिदूर्जितनिःस्वनं तडिन्निभमूर्जितस्वनं च ॥ 5.48.25,26 ॥</div><br/>
            </div>
            <div class="verse" type="shloka" id="RAM_k05_S048_V027">
                <div class="versetext" uvacha="Valmiki">स तस्य वीरस्य महारथस्य धनुष्मतः संयति सम्मतस्य ।<br/>शरप्रवेगं व्यहनत् प्रवृद्धश्चचार मार्गे पितुरप्रमेयः॥ 5.48.27॥</div>
                <div class="vyakhya" id="RAM_k05_S048_V027_B001">व्यहनद्वञ्चितवान् ॥ 5.48.27 ॥</div><br/>
            </div>
            <div class="verse" type="shloka" id="RAM_k05_S048_V028">
                <div class="versetext" uvacha="Valmiki">ततः शरानायततीक्ष्णशल्यान् सुपत्रिणः काञ्चनचित्रपुङ्खान् ।<br/>मुमोच वीरः परवीरहन्ता सुसंततान् वज्रसमानवेगान्॥ 5.48.28॥</div>
                <div class="vyakhya" id="RAM_k05_S048_V028_B001"></div><br/>
            </div>
            <div class="verse" type="shloka" id="RAM_k05_S048_V029">
                <div class="versetext" uvacha="Valmiki">ततः स तत्स्यन्दननिःस्वनं च मृदङ्गभेरीपटहस्वनं च ।<br/>विकृष्यमाणस्य च कार्मुकस्य निशम्य घोषं पुनरुत्पपात॥ 5.48.29॥</div>
                <div class="vyakhya" id="RAM_k05_S048_V029_B001">सुपत्रिणः कङ्कादिपक्षयुक्तान् सुसन्ततानविरतान् ॥ 5.48.28,29 ॥</div><br/>
            </div>
            <div class="verse" type="shloka" id="RAM_k05_S048_V030">
                <div class="versetext" uvacha="Valmiki">शराणामन्तरेष्वाशु व्यावर्तत महाकपिः ।<br/>हरिस्तस्याभिलक्ष्यस्य मोक्षयँल्लक्ष्यसंग्रहम्॥ 5.48.30॥</div>
                <div class="vyakhya" id="RAM_k05_S048_V030_B001">अभिलक्ष्यस्याभिमतलक्ष्यस्य लक्ष्यसङ्ग्रहम् लक्ष्यत्वेन सङ्ग्रहणम् मोक्षयन्मोघीकुर्वन् व्यर्थीकुर्वन्निति यावत् । शराणामन्तरेषु व्यावर्तत परिवर्तते स्मेत्यर्थः ॥ 5.48.30 ॥</div><br/>
            </div>
            <div class="verse" type="shloka" id="RAM_k05_S048_V031">
                <div class="versetext" uvacha="Valmiki">शराणामग्रतस्तस्य पुनः समभिवर्तत ।<br/>प्रसार्य हस्तौ हनुमानुत्पपातानिलात्मजः॥ 5.48.31॥</div>
                <div class="vyakhya" id="RAM_k05_S048_V031_B001"></div><br/>
            </div>
            <div class="verse" type="shloka" id="RAM_k05_S048_V032">
                <div class="versetext" uvacha="Valmiki">तावुभौ वेगसम्पन्नौ रणकर्मविशारदौ ।<br/>सर्वभूतमनोग्राहि चक्रतुर्युद्धमुत्तमम्॥ 5.48.32॥</div>
                <div class="vyakhya" id="RAM_k05_S048_V032_B001">अभिवर्तताभ्यवर्तत ततः शरमोक्षसमये पुनरुत्पपात ॥ 5.48.31,32 ॥</div><br/>
            </div>
            <div class="verse" type="shloka" id="RAM_k05_S048_V033">
                <div class="versetext" uvacha="Valmiki">हनूमतो वेद न राक्षसोऽन्तरं न मारुतिस्तस्य महात्मनोऽन्तरम् ।<br/>परस्परं निर्विषहौ बभूवतुः समेत्य तौ देवसमानविक्रमौ॥ 5.48.33॥</div>
                <div class="vyakhya" id="RAM_k05_S048_V033_B001">निर्विषहौ दुःसहवेगौ ॥ 5.48.33 ॥</div><br/>
            </div>
            <div class="verse" type="shloka" id="RAM_k05_S048_V034">
                <div class="versetext" uvacha="Valmiki">ततस्तु लक्ष्ये स विहन्यमाने शरेष्वमोघेषु च सम्पतत्सु ।<br/>जगाम चिन्तां महतीं महात्मा समाधिसंयोगसमाहितात्मा॥ 5.48.34॥</div>
                <div class="vyakhya" id="RAM_k05_S048_V034_B001">अमोघेषु शरेषु संपतत्स्वपि लक्ष्ये लक्ष्यभूते हनूमति विहन्यमाने शरेभ्यः स्वयमेवमुच्यमाने शरैरभिद्यमाने सतीत्यर्थः । हन्तेर्गत्यर्थात्कर्मकर्तरि शानच् । समाधिसंयोगेन ध्यानकारणेन तत्स्वरूपज्ञानाय समाहितात्मैकाग्रचित्तः ॥ 5.48.34॥</div><br/>
            </div>
            <div class="verse" type="shloka" id="RAM_k05_S048_V035">
                <div class="versetext" uvacha="Valmiki">ततो मतिं राक्षसराजसूनुश्चकार तस्मिन् हरिवीरमुख्ये ।<br/>अवध्यतां तस्य कपेः समीक्ष्य कथं निगच्छेदिति निग्रहार्थम्॥ 5.48.35॥</div>
                <div class="vyakhya" id="RAM_k05_S048_V035_B001"></div><br/>
            </div>
            <div class="verse" type="shloka" id="RAM_k05_S048_V036">
                <div class="versetext" uvacha="Valmiki">ततः पैतामहं वीरः सोऽस्त्रमस्त्रविदां वरः ।<br/>संदधे सुमहातेजास्तं हरिप्रवरं प्रति॥ 5.48.36॥</div>
                <div class="vyakhya" id="RAM_k05_S048_V036_B001">ततो ध्यानानन्तरमवध्योऽयमिति ध्यानेन ज्ञात्वा निग्रहार्थं बन्धनार्थं बन्धनमुद्दिश्य कथं निगच्छेत्कथं निश्चेष्टो भवेदिति मतिं विचारं चकार ॥ 5.48.35,36 ॥</div><br/>
            </div>
            <div class="verse" type="shloka" id="RAM_k05_S048_V037">
                <div class="versetext" uvacha="Valmiki">अवध्योऽयमिति ज्ञात्वा तमस्त्रेणास्त्रतत्त्ववित् ।<br/>निजग्राह महाबाहुं मारुतात्मजमिन्द्रजित्॥ 5.48.37॥</div>
                <div class="vyakhya" id="RAM_k05_S048_V037_B001"></div><br/>
            </div>
            <div class="verse" type="shloka" id="RAM_k05_S048_V038">
                <div class="versetext" uvacha="Valmiki">तेन बद्धस्ततोऽस्त्रेण राक्षसेन स वानरः ।<br/>अभवन्निर्विचेष्टश्च पपात च महीतले॥ 5.48.38॥</div>
                <div class="vyakhya" id="RAM_k05_S048_V038_B001">ब्रह्मास्त्रेणाप्यवध्यतां ज्ञात्वा तदस्त्रेण तं निजग्राह बबन्ध ॥ 5.48.37,38 ॥</div><br/>
            </div>
            <div class="verse" type="shloka" id="RAM_k05_S048_V039">
                <div class="versetext" uvacha="Valmiki">ततोऽथ बुद्‍ध्वा स तदस्त्रबन्धं प्रभोः प्रभावाद् विगताल्पवेगः ।<br/>पितामहानुग्रहमात्मनश्च विचिन्तयामास हरिप्रवीरः॥ 5.48.39॥</div>
                <div class="vyakhya" id="RAM_k05_S048_V039_B001">स हनुमान्स्वस्य तदस्त्रबन्धं ब्रह्मास्त्रबन्धं कृतं बुद्धापि प्रभोर्ब्रह्मणः प्रभावाद्वरदानाद्विगताल्पवेगो विगतोऽप्राप्तोऽल्पोऽपि वेगः पीडा येन तादृशः अभीतचित्त इति यावत् । आत्मनः पितामहानुग्रहं मुहूर्तमात्रेण मदस्त्रनिरोधमुक्तिरित्येवंरूपम् ॥ 5.48.39 ॥</div><br/>
            </div>
            <div class="verse" type="shloka" id="RAM_k05_S048_V040">
                <div class="versetext" uvacha="Valmiki">ततः स्वायम्भुवैर्मन्त्रैर्ब्रह्मास्त्रं चाभिमन्त्रितम् ।<br/>हनूमांश्चिन्तयामास वरदानं पितामहात्॥ 5.48.40॥</div>
                <div class="vyakhya" id="RAM_k05_S048_V040_B001">उक्तमेवार्थं स्पष्टयति-- तत इति । स्वायंभुवैः स्वयंभूदैवत्यैरनेकविधैर्मन्त्रैरभिमन्त्रितं तत्सिद्धं भवति तादृशं ब्रह्मास्त्रं तत्कृतनिरोधं बुद्धा पितामहाल्लब्धं वररूपं दानं प्रागुक्तरूपं चिन्तयामास ॥ 5.48.40 ॥</div><br/>
            </div>
            <div class="verse" type="shloka" id="RAM_k05_S048_V041">
                <div class="versetext" uvacha="Valmiki">न मेऽस्य बन्धस्य च शक्तिरस्ति विमोक्षणे लोकगुरोः प्रभावात् ।<br/>इत्येवमेवं विहितोऽस्त्रबन्धो मयाऽऽत्मयोनेरनुवर्तितव्यः॥ 5.48.41॥</div>
                <div class="vyakhya" id="RAM_k05_S048_V041_B001">लोकगुरोः प्रभावान्मे हनूमतोऽस्यास्त्रबन्धस्य विमोक्षणे शक्तिर्नास्तीत्येवं ध्यानेन ज्ञात्वा, एवमनुभूयमानप्रकारेण ममानेन विहित आत्मयोनेरस्त्रबन्धो मयानुवर्तितव्य एव मुहूर्तमात्रं सोढव्य एव ॥ 5.48.41 ॥</div><br/>
            </div>
            <div class="verse" type="shloka" id="RAM_k05_S048_V042">
                <div class="versetext" uvacha="Valmiki">स वीर्यमस्त्रस्य कपिर्विचार्य पितामहानुग्रहमात्मनश्च ।<br/>विमोक्षशक्तिं परिचिन्तयित्वा पितामहाज्ञामनुवर्तते स्म॥ 5.48.42॥</div>
                <div class="vyakhya" id="RAM_k05_S048_V042_B001">विमोक्षशक्तिं मुहूर्तानन्तरभाविनीं तां चिन्तयित्वा मुहूर्तमात्रं पितामहाज्ञामनुवर्तते स्म ॥ 5.48.42 ॥</div><br/>
            </div>
            <div class="verse" type="shloka" id="RAM_k05_S048_V043">
                <div class="versetext" uvacha="Valmiki">अस्त्रेणापि हि बद्धस्य भयं मम न जायते ।<br/>पितामहमहेन्द्राभ्यां रक्षितस्यानिलेन च॥ 5.48.43॥</div>
                <div class="vyakhya" id="RAM_k05_S048_V043_B001">भयं न जायते । तत्र हेतुः-- पितामहेत्यादि । आदित्यग्रासप्रवृत्तिसमय एव त्रयानुग्रहः प्रागुक्तः ॥ 5.48.43 ॥</div><br/>
            </div>
            <div class="verse" type="shloka" id="RAM_k05_S048_V044">
                <div class="versetext" uvacha="Valmiki">ग्रहणे चापि रक्षोभिर्महन्मे गुणदर्शनम् ।<br/>राक्षसेन्द्रेण संवादस्तस्माद् गृह्णन्तु मां परे॥ 5.48.44॥</div>
                <div class="vyakhya" id="RAM_k05_S048_V044_B001">मे महद्गुणदर्शनमस्तीति शेषः । राक्षसेन्द्रेण संवाद इति ॥ 5.48.44 ॥</div><br/>
            </div>
            <div class="verse" type="shloka" id="RAM_k05_S048_V045">
                <div class="versetext" uvacha="Valmiki">स निश्चितार्थः परवीरहन्ता समीक्ष्यकारी विनिवृत्तचेष्टः ।<br/>परैः प्रसह्याभिगतैर्निगृह्य ननाद तैस्तैः परिभर्त्स्यमानः॥ 5.48.45॥</div>
                <div class="vyakhya" id="RAM_k05_S048_V045_B001">निश्चितार्थः उक्तरीत्येति भावः । समीक्ष्यकारी विचारपूर्वकं कार्यकर्ता । अभिगतैरभिसृत्य गतैः परैः प्रसह्य बलाद्गृहीत्वा परिभर्त्स्यमानः सन्ननाद । पीडित इवेति भावः ॥ 5.48.45 ॥</div><br/>
            </div>
            <div class="verse" type="shloka" id="RAM_k05_S048_V046">
                <div class="versetext" uvacha="Valmiki">ततस्ते राक्षसा दृष्ट्वा विनिश्चेष्टमरिंदमम् ।<br/>बबन्धुः शणवल्कैश्च द्रुमचीरैश्च संहतैः॥ 5.48.46॥</div>
                <div class="vyakhya" id="RAM_k05_S048_V046_B001">शणवल्कैस्तज्जन्यरज्जुभिः सहितै रज्जुरूपेण कृतैर्द्रुमचीरैर्द्रुमवल्कलैः ॥ 5.48.46 ॥</div><br/>
            </div>
            <div class="verse" type="shloka" id="RAM_k05_S048_V047">
                <div class="versetext" uvacha="Valmiki">स रोचयामास परैश्च बन्धं प्रसह्य वीरैरभिगर्हणं च ।<br/>कौतूहलान्मां यदि राक्षसेन्द्रो द्रष्टुं व्यवस्येदिति निश्चितार्थः॥ 5.48.47॥</div>
                <div class="vyakhya" id="RAM_k05_S048_V047_B001">कौतूहलान्मां द्रष्टुं व्यवस्येदिति निश्चितार्थो निश्चितकार्यतत्त्वः सन्स्वस्य तत्संभाषणापेक्षित्वाद्बन्धादिकं रोचयमास ॥ 5.48.47 ॥</div><br/>
            </div>
            <div class="verse" type="shloka" id="RAM_k05_S048_V048">
                <div class="versetext" uvacha="Valmiki">स बद्धस्तेन वल्केन विमुक्तोऽस्त्रेण वीर्यवान् ।<br/>अस्त्रबन्धः स चान्यं हि न बन्धमनुवर्तते॥ 5.48.48॥</div>
                <div class="vyakhya" id="RAM_k05_S048_V048_B001">अस्त्रबन्धमोक्षोऽपि तदैवाजायत इत्याह-- स इति । वल्केन वल्कलेन तज्जन्यरज्ज्वैव बद्धः । अस्त्रेण तु विमुक्तः । कुतस्तत्राह अस्त्रबन्धो मन्त्रबन्धोऽन्यं बन्धं नानुवर्तते इतरबन्धेन सह न तिष्ठति तस्मिन्सति मन्त्रबन्धो नश्यतीत्यर्थः ॥ 5.48.48 ॥</div><br/>
            </div>
            <div class="verse" type="shloka" id="RAM_k05_S048_V049">
                <div class="versetext" uvacha="Valmiki">अथेन्द्रजित् तं द्रुमचीरबद्धं विचार्य वीरः कपिसत्तमं तम् ।<br/>विमुक्तमस्त्रेण जगाम चिन्तामन्येन बद्धोऽप्यनुवर्ततेऽस्त्रम्॥ 5.48.49॥</div>
                <div class="vyakhya" id="RAM_k05_S048_V049_B001">इममर्थमिन्द्रजिदपि ज्ञातवानित्याह-- अथेति । अस्त्रेण विमुक्तं विचार्य ज्ञात्वान्येन बद्धोऽपि हनूमानस्त्रमनुवर्ततेऽस्त्रेण बद्ध इव वर्तत इत्यपि विचार्य चिन्तां जगामेति संबन्धः । <span class="quote">नान्येन बन्धे ह्यनुवर्ततेऽस्त्रम्</span> इति पाठे चिन्तास्वरूपमिदम् । राक्षसैः स्वकृतबन्धनवशात्खेदं जगामेत्यर्थः ॥ 5.48.49 ॥</div><br/>
            </div>
            <div class="verse" type="shloka" id="RAM_k05_S048_V050">
                <div class="versetext" uvacha="Valmiki">अहो महत् कर्म कृतं निरर्थं न राक्षसैर्मन्त्रगतिर्विमृष्टा ।<br/>पुनश्च नास्त्रे विहतेऽस्त्रमन्यत् प्रवर्तते संशयिताः स्म सर्वे॥ 5.48.50॥</div>
                <div class="vyakhya" id="RAM_k05_S048_V050_B001">चिन्तामाह-- अहो इति । पाठान्तरे चिन्तान्तरमिदम् । मया कृतं महत्कर्म निरर्थं कृतं राक्षसैः, यतस्तैर्मन्त्रगतिर्न विमृष्टा न विचारिता । अन्यबन्धे मन्त्रबन्धो नश्यतीति न ज्ञातमित्यर्थः । पुनरस्त्रं तदेव प्रयोज्यं तत्राह अस्त्रे ब्राह्मे विहते पुनरन्यदस्त्रं तदस्त्रप्रयोगान्तरं न प्रवर्तते, अतः सर्वे वयं संशयिताः संशयितजया एव । मुक्तोऽयं सर्वानपि हन्यादिति भावः ॥ 5.48.50 ॥</div><br/>
            </div>
            <div class="verse" type="shloka" id="RAM_k05_S048_V051">
                <div class="versetext" uvacha="Valmiki">अस्त्रेण हनुमान् मुक्तो नात्मानमवबुध्यते ।<br/>कृष्यमाणस्तु रक्षोभिस्तैश्च बन्धैर्निपीडितः॥ 5.48.51॥</div>
                <div class="vyakhya" id="RAM_k05_S048_V051_B001"></div><br/>
            </div>
            <div class="verse" type="shloka" id="RAM_k05_S048_V052">
                <div class="versetext" uvacha="Valmiki">हन्यमानस्ततः क्रूरै राक्षसैः कालमुष्टिभिः ।<br/>समीपं राक्षसेन्द्रस्य प्राकृष्यत स वानरः॥ 5.48.52॥</div>
                <div class="vyakhya" id="RAM_k05_S048_V052_B001"></div><br/>
            </div>
            <div class="verse" type="shloka" id="RAM_k05_S048_V053">
                <div class="versetext" uvacha="Valmiki">अथेन्द्रजित् तं प्रसमीक्ष्य मुक्त- मस्त्रेण बद्धं द्रुमचीरसूत्रैः ।<br/>व्यदर्शयत् तत्र महाबलं तं हरिप्रवीरं सगणाय राज्ञे॥ 5.48.53॥</div>
                <div class="vyakhya" id="RAM_k05_S048_V053_B001"></div><br/>
            </div>
            <div class="verse" type="shloka" id="RAM_k05_S048_V054">
                <div class="versetext" uvacha="Valmiki">तं मत्तमिव मातङ्गं बद्धं कपिवरोत्तमम् ।<br/>राक्षसा राक्षसेन्द्राय रावणाय न्यवेदयन्॥ 5.48.54॥</div>
                <div class="vyakhya" id="RAM_k05_S048_V054_B001">अस्त्रविमोक्षं राहुमोक्षवदपरोक्षतया ज्ञातवानपि हनूमान्न तथा ज्ञापयतीत्याह-- अस्त्रेणेति । अवबुध्यते अन्तर्भावितण्यर्थतया नावबोधयति स्म अस्त्रमोक्षं न प्रकाशयति स्मेत्यर्थः । तैर्बन्धैर्लौकिकबन्धैः, अत एव कृष्यमाणत्वादिगुणको राक्षसेन्द्रसमीपं प्राकृष्यत ॥ 5.48.51,54 ॥</div><br/>
            </div>
            <div class="verse" type="shloka" id="RAM_k05_S048_V055">
                <div class="versetext" uvacha="Valmiki">कोऽयं कस्य कुतो वापि किं कार्यं कोऽभ्युपाश्रयः ।<br/>इति राक्षसवीराणां दृष्ट्वा संजज्ञिरे कथाः॥ 5.48.55॥</div>
                <div class="vyakhya" id="RAM_k05_S048_V055_B001">कस्य सुत इति शेषः । कोऽभ्युपाश्रयः कस्याश्रयेणैवं निर्भय इत्यर्थः ॥ 5.48.55 ॥</div><br/>
            </div>
            <div class="verse" type="shloka" id="RAM_k05_S048_V056">
                <div class="versetext" uvacha="Valmiki">हन्यतां दह्यतां वापि भक्ष्यतामिति चापरे ।<br/>राक्षसास्तत्र संक्रुद्धाः परस्परमथाब्रुवन्॥ 5.48.56॥</div>
                <div class="vyakhya" id="RAM_k05_S048_V056_B001">यत्र रावणः स्थितस्तत्रत्या राक्षसा एवमब्रुवन्नित्यर्थः ॥ 5.48.56 ॥</div><br/>
            </div>
            <div class="verse" type="shloka" id="RAM_k05_S048_V057">
                <div class="versetext" uvacha="Valmiki">अतीत्य मार्गं सहसा महात्मा स तत्र रक्षोऽधिपपादमूले ।<br/>ददर्श राज्ञः परिचारवृद्धान् गृहं महारत्नविभूषितं च॥ 5.48.57॥</div>
                <div class="vyakhya" id="RAM_k05_S048_V057_B001"></div><br/>
            </div>
            <div class="verse" type="shloka" id="RAM_k05_S048_V058">
                <div class="versetext" uvacha="Valmiki">स ददर्श महातेजा रावणः कपिसत्तमम् ।<br/>रक्षोभिर्विकृताकारैः कृष्यमाणमितस्ततः॥ 5.48.58॥</div>
                <div class="vyakhya" id="RAM_k05_S048_V058_B001"></div><br/>
            </div>
            <div class="verse" type="shloka" id="RAM_k05_S048_V059">
                <div class="versetext" uvacha="Valmiki">राक्षसाधिपतिं चापि ददर्श कपिसत्तमः ।<br/>तेजोबलसमायुक्तं तपन्तमिव भास्करम्॥ 5.48.59॥</div>
                <div class="vyakhya" id="RAM_k05_S048_V059_B001">परिचारवृद्धान् वृद्धान्परिचारकानित्यर्थः ॥ 5.48.57,59 ॥</div><br/>
            </div>
            <div class="verse" type="shloka" id="RAM_k05_S048_V060">
                <div class="versetext" uvacha="Valmiki">स रोषसंवर्तितताम्रदृष्टिर्दशाननस्तं कपिमन्ववेक्ष्य ।<br/>अथोपविष्टान् कुलशीलवृद्धान्समादिशत् तं प्रति मुख्यमन्त्रीन्॥ 5.48.60॥</div>
                <div class="vyakhya" id="RAM_k05_S048_V060_B001">वक्ष्यमाणसङ्क्षेपः-- अथेति । मन्त्रीन् मन्त्रिण इत्यर्थः ॥ 5.48.60 ॥</div><br/>
            </div>
            <div class="verse" type="shloka" id="RAM_k05_S048_V061">
                <div class="versetext" uvacha="Valmiki">यथाक्रमं तैः स कपिश्च पृष्टः कार्यार्थमर्थस्य च मूलमादौ ।<br/>निवेदयामास हरीश्वरस्य दूतः सकाशादहमागतोऽस्मि॥ 5.48.61॥</div>
                <div class="vyakhya" id="RAM_k05_S048_V061_B001">कार्यं कर्तव्यमर्थस्तत्प्रयोजनं च । समाहारद्वन्द्वः अर्थस्य मूलमुक्तप्रयोजनप्रवर्तकम् । उत्तराशयस्तु दूत्यं कृत्यम्, प्रेरकः सुग्रीव इति ॥ 5.48.61 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे अष्टचत्वारिंशः सर्गः ॥ 48 ॥</div>
        </strong>
    </div>
</body>
</html>