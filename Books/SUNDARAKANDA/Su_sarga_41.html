<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_41</title>
    <link rel="Textsheet" href="/Su_sarga_41.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे एकचत्वारिंशः सर्गः</h1>
            <div class="section" id="RAM_k05_S041" type="sarga" data-name=" sarga" data-title="सुन्दरकाण्डे एकचत्वारिंशः सर्गः "></div><br/>
            <div class="verse" type="shloka" id="RAM_k05_S041_V001">
                <div class="versetext" uvacha="Valmiki">स च वाग्भिः प्रशस्ताभिर्गमिष्यन् पूजितस्तया ।<br/>तस्माद् देशादपाक्रम्य चिन्तयामास वानरः॥ 5.41.1॥</div>
                <div class="vyakhya" id="RAM_k05_S041_V001_B001">तस्माद्देशादपाक्रम्य सीतासमीपात्किञ्चिद्दूरं गत्वा ॥ 5.41.1 ॥</div><br/>
            </div>
            <div class="verse" type="shloka" id="RAM_k05_S041_V002">
                <div class="versetext" uvacha="Valmiki">अल्पशेषमिदं कार्यं दृष्टेयमसितेक्षणा ।<br/>त्रीनुपायानतिक्रम्य चतुर्थ इह दृश्यते॥ 5.41.2॥</div>
                <div class="vyakhya" id="RAM_k05_S041_V002_B001">परबलदर्शनमवशिष्टमित्यल्पशेषत्वम् । इह कार्ये परबलज्ञानलक्षणे त्रीनुपायान्सामादीनतिक्रम्य चतुर्थो दण्ड एव साधनत्वेन दृश्यते ॥ 5.41.2 ॥</div><br/>
            </div>
            <div class="verse" type="shloka" id="RAM_k05_S041_V003">
                <div class="versetext" uvacha="Valmiki">न साम रक्षःसु गुणाय कल्पते न दानमर्थोपचितेषु युज्यते ।<br/>न भेदसाध्या बलदर्पिता जनाः पराक्रमस्त्वेष ममेह रोचते॥ 5.41.3॥</div>
                <div class="vyakhya" id="RAM_k05_S041_V003_B001">तत्र युक्तिमाह-- नेति । ऋजुषु साम फलाय न शूरेषु तदाह-- रक्षःस्विति । बलदर्पिता भेदसाध्या न । भेद उपायः । बलवन्तो हि कुतोऽप्यनिष्टं न गणयन्तीत्यर्थः ॥ 5.41.3 ॥</div><br/>
            </div>
            <div class="verse" type="shloka" id="RAM_k05_S041_V004">
                <div class="versetext" uvacha="Valmiki">न चास्य कार्यस्य पराक्रमादृते विनिश्चयः कश्चिदिहोपपद्यते ।<br/>हतप्रवीराश्च रणे तु राक्षसाः कथंचिदीयुर्यदिहाद्य मार्दवम्॥ 5.41.4॥</div>
                <div class="vyakhya" id="RAM_k05_S041_V004_B001">अस्य कार्यस्य परबलाशयपरिज्ञानरूपस्य सर्वातिशायिपराक्रमवतो मम पराजय एव नास्तीत्याशयेनाह-- पराक्रमादृते इति । विनिश्चयो निश्चितोपायः । स्वबलप्रकाशने प्रयोजनान्तरमप्यस्तीत्याह-- हतेति । अद्य हताः प्रवीराः श्रेष्ठा येषां ते राक्षसा यद्यस्मादिह भाविनि रणे मार्दवमेकेनैवैवं पराक्रमः कृतस्तादृशैरनेकैः कथमस्माकं जयाशेति रणप्रवृत्तिराहित्यं प्राप्नुयुः, अतः पराक्रमात्परबलस्य मनोभङ्गरूपं कार्यं सिद्ध्यतीत्याशयः ॥ 5.41.4 ॥</div><br/>
            </div>
            <div class="verse" type="shloka" id="RAM_k05_S041_V005">
                <div class="versetext" uvacha="Valmiki">कार्ये कर्मणि निर्वृत्ते यो बहून्यपि साधयेत् ।<br/>पूर्वकार्याविरोधेन स कार्यं कर्तुमर्हति॥ 5.41.5॥</div>
                <div class="vyakhya" id="RAM_k05_S041_V005_B001">ननु स्वामिसन्दिष्टकार्यातिरिक्तकार्यकरणे दोषः, स्वामिना हि <span class="quote">अभिगम्य तु वैदेहीं निलयं रावणस्य च इत्येतावदेव सन्दिष्टमित्याशङ्क्य सन्दिष्टकार्याविरोधेन स्वामिहितं कार्यान्तरसाधनं दूतस्यालङ्कार इत्याह-- </span>कार्ये इति । कार्ये प्रधानकार्ये निर्वृत्ते । स कार्यं कर्तुमर्हति, न तु सन्दिष्टमात्रस्य कथञ्चित्साधक इत्याशयः ॥ 5.41.5 ॥</div><br/>
            </div>
            <div class="verse" type="shloka" id="RAM_k05_S041_V006">
                <div class="versetext" uvacha="Valmiki">न ह्येकः साधको हेतुः स्वल्पस्यापीह कर्मणः ।<br/>यो ह्यर्थं बहुधा वेद स समर्थोऽर्थसाधने॥ 5.41.6॥</div>
                <div class="vyakhya" id="RAM_k05_S041_V006_B001">उक्तमेव विवृणोति-- नहीति । यस्तु स्वल्पस्यापि कर्मणोऽतिशयितयत्नेन सिद्धिहेतुर्भवत्यसावेको मुख्यः साधको हेतुर्न भवति, अपि तु यो ह्यर्थं प्रयोजनमल्पेन यत्नेन बहुधा कर्तुं वेद स एवार्थसाधने समर्थः ॥ 5.41.6 ॥</div><br/>
            </div>
            <div class="verse" type="shloka" id="RAM_k05_S041_V007">
                <div class="versetext" uvacha="Valmiki">इहैव तावत्कृतनिश्चयो ह्यहं व्रजेयमद्य प्लवगेश्वरालयम् ।<br/>परात्मसम्मर्दविशेषतत्त्ववित् ततः कृतं स्यान्मम भर्तृशासनम्॥ 5.41.7॥</div>
                <div class="vyakhya" id="RAM_k05_S041_V007_B001">तस्मादन्वदपि स्वाम्यभीष्टं कृत्वैव गन्तव्यमित्याह-- इहैवेति । यद्यप्यहमिहैव सीतान्वेषण एव तावत्प्रथमं कृतनिश्चयः, तथापि यदि परात्मसंमर्दविशेषतत्त्ववित्परस्यात्मनः स्वस्य च संमर्दे युद्धे यो विशेषस्तत्तत्त्वविद्भूत्वा यदि प्लवगेश्वरालयं सुग्रीवालयं व्रजेयं ततस्तदा भर्तृशासनं सम्यक्कृतं स्यात् । अन्यथा राक्षसबलं कीदृशमिति पृष्टे निरुत्तरः स्यामिति भावः ॥ 5.41.7 ॥</div><br/>
            </div>
            <div class="verse" type="shloka" id="RAM_k05_S041_V008">
                <div class="versetext" uvacha="Valmiki">कथं नु खल्वद्य भवेत् सुखागतं प्रसह्य युद्धं मम राक्षसैः सह ।<br/>तथैव खल्वात्मबलं च सारवत् समानयेन्मां च रणे दशाननः॥ 5.41.8॥</div>
                <div class="vyakhya" id="RAM_k05_S041_V008_B001">एवं निश्चितार्थो युद्धप्रवृत्तिप्रकारं चिन्तयति-- कथं न्विति । अद्य खलु ममेहागतमागमनं सुखागतं सुखफलक्रमागमनं कथं भवेत्, तथा राक्षसैः सह प्रसह्य स्वयमेव बलात्कृत्य युद्धं च कथं मम भवेत्, तथा तथैव करणे सति सारवदूर्जितं स्वबलं मां च स दशाननः कथं मानयेच्छ्लाघयेत् । यद्वा तथैव युद्धकरणे खलु दशानन आत्मबलं मां च सारवत्समानयेत्सम्यक्परिच्छिन्द्यादित्यर्थेन युद्धफलमुक्तम् ॥ 5.41.8 ॥</div><br/>
            </div>
            <div class="verse" type="shloka" id="RAM_k05_S041_V009">
                <div class="versetext" uvacha="Valmiki">ततः समासाद्य रणे दशाननं समन्त्रिवर्गं सबलं सयायिनम् ।<br/>हृदि स्थितं तस्य मतं बलं च सुखेन मत्वाहमितः पुनर्व्रजे॥ 5.41.9॥</div>
                <div class="vyakhya" id="RAM_k05_S041_V009_B001">ततो मद्बलवशादेव मां रणे समासाद्य वर्तमानं सबलं सयायिनं ससारथिम् । अन्तर्भावितण्यर्थाद्यतिर्णिनौ यापयिता यायी सारथिस्तेन सहितं रावणं ज्ञात्वा हृदि स्थितं तस्य मतमभीष्टं बलं च सुखेनाक्लेशतो मत्वा ज्ञात्वा पुनरितो व्रजे व्रजिष्ये । <span class="quote">सबलं सयायिनम्</span> इति पाठः । <span class="quote">सबलं प्रयायिनम्</span> इत्याधुनिककल्पितः पाठः ॥ 5.41.9 ॥</div><br/>
            </div>
            <div class="verse" type="shloka" id="RAM_k05_S041_V010">
                <div class="versetext" uvacha="Valmiki">इदमस्य नृशंसस्य नन्दनोपममुत्तमम् ।<br/>वनं नेत्रमनःकान्तं नानाद्रुमलतायुतम्॥ 5.41.10॥</div>
                <div class="vyakhya" id="RAM_k05_S041_V010_B001"></div><br/>
            </div>
            <div class="verse" type="shloka" id="RAM_k05_S041_V011">
                <div class="versetext" uvacha="Valmiki">इदं विध्वंसयिष्यामि शुष्कं वनमिवानलः ।<br/>अस्मिन् भग्ने ततः कोपं करिष्यति स रावणः॥ 5.41.11॥</div>
                <div class="vyakhya" id="RAM_k05_S041_V011_B001">अथ प्रसह्य रणप्रवर्तनोपायं चिन्तयति-- इदमिति । अस्येदं वनं नेत्रमनःक्रान्तं भवति, अत इदं विध्वंसयामि ॥ 5.41.10,11 ॥</div><br/>
            </div>
            <div class="verse" type="shloka" id="RAM_k05_S041_V012">
                <div class="versetext" uvacha="Valmiki">ततो महत्साश्वमहारथद्विपं बलं समानेष्यति राक्षसाधिपः ।<br/>त्रिशूलकालायसपट्टिशायुधं ततो महद्युद्धमिदं भविष्यति॥ 5.41.12॥</div>
                <div class="vyakhya" id="RAM_k05_S041_V012_B001">समानेष्यति मां प्रति युद्धाय प्रापयिष्यति । महद्युद्धं मन्मनस्तोषकृत् ॥ 5.41.12 ॥</div><br/>
            </div>
            <div class="verse" type="shloka" id="RAM_k05_S041_V013">
                <div class="versetext" uvacha="Valmiki">अहं च तैः संयति चण्डविक्रमैः समेत्य रक्षोभिरभङ्गविक्रमः ।<br/>निहत्य तद् रावणचोदितं बलंसुखं गमिष्यामि हरीश्वरालयम्॥ 5.41.13॥</div>
                <div class="vyakhya" id="RAM_k05_S041_V013_B001">ततो हरीश्वरालयं गमिष्यामीति चिन्तयामासेत्यन्वयः ॥ 5.41.13 ॥</div><br/>
            </div>
            <div class="verse" type="shloka" id="RAM_k05_S041_V014">
                <div class="versetext" uvacha="Valmiki">ततो मारुतवत् क्रुद्धो मारुतिर्भीमविक्रमः ।<br/>ऊरुवेगेन महता द्रुमान् क्षेप्तुमथारभत्॥ 5.41.14॥</div>
                <div class="vyakhya" id="RAM_k05_S041_V014_B001"></div><br/>
            </div>
            <div class="verse" type="shloka" id="RAM_k05_S041_V015">
                <div class="versetext" uvacha="Valmiki">ततस्तद्धनुमान् वीरो बभञ्ज प्रमदावनम् ।<br/>मत्तद्विजसमाघुष्टं नानाद्रुमलतायुतम्॥ 5.41.15॥</div>
                <div class="vyakhya" id="RAM_k05_S041_V015_B001">तत एवंनिश्चयानन्तरम् ॥ 5.41.14,15 ॥</div><br/>
            </div>
            <div class="verse" type="shloka" id="RAM_k05_S041_V016">
                <div class="versetext" uvacha="Valmiki">तद्वनं मथितैर्वृक्षैर्भिन्नैश्च सलिलाशयैः ।<br/>चूर्णितैः पर्वताग्रैश्च बभूवाप्रियदर्शनम्॥ 5.41.16॥</div>
                <div class="vyakhya" id="RAM_k05_S041_V016_B001"></div><br/>
            </div>
            <div class="verse" type="shloka" id="RAM_k05_S041_V017">
                <div class="versetext" uvacha="Valmiki">नानाशकुन्तविरुतैः प्रभिन्नसलिलाशयैः ।<br/>ताम्रैः किसलयैः क्लान्तैः क्लान्तद्रुमलतायुतैः॥ 5.41.17॥</div>
                <div class="vyakhya" id="RAM_k05_S041_V017_B001">पर्वताग्रैः क्रीडापर्वताग्रैः । उपलक्षितमिति शेषः ॥ 5.41.16,17 ॥</div><br/>
            </div>
            <div class="verse" type="shloka" id="RAM_k05_S041_V018">
                <div class="versetext" uvacha="Valmiki">न बभौ तद् वनं तत्र दावानलहतं यथा ।<br/>व्याकुलावरणा रेजुर्विह्वला इव ता लताः॥ 5.41.18॥</div>
                <div class="vyakhya" id="RAM_k05_S041_V018_B001">व्याकुलं स्रस्तमावरणं यासां ताः, अत एव विह्वलाः स्त्रिय इवा ता लता रेजुः ॥ 5.41.18 ॥</div><br/>
            </div>
            <div class="verse" type="shloka" id="RAM_k05_S041_V019">
                <div class="versetext" uvacha="Valmiki">लतागृहैश्चित्रगृहैश्च सादितैर्व्यालैर्मृगैरार्तरवैश्च पक्षिभिः ।<br/>शिलागृहैरुन्मथितैस्तथा गृहैः प्रणष्टरूपं तदभून्महद् वनम्॥ 5.41.19॥</div>
                <div class="vyakhya" id="RAM_k05_S041_V019_B001">सादितैर्विशीर्णैः । व्यालैः शार्दूलैः ॥ 5.41.19 ॥</div><br/>
            </div>
            <div class="verse" type="shloka" id="RAM_k05_S041_V020">
                <div class="versetext" uvacha="Valmiki">सा विह्वलाशोकलताप्रताना वनस्थली शोकलताप्रताना ।<br/>जाता दशास्यप्रमदावनस्य कपेर्बलाद्धि प्रमदावनस्य॥ 5.41.20॥</div>
                <div class="vyakhya" id="RAM_k05_S041_V020_B001">प्रमदावनस्यान्तःपुरविहारोचितवनस्य । <span class="quote">स्यादेतदेव प्रमदवनमन्तःपुरोचितम्</span> इत्यमरः । दशास्यस्य प्रमदानां स्त्रीणां कामसंवर्धनद्वारावनस्य रक्षकस्यास्य वनस्य सा विह्वलाशोकलताप्रताना चञ्चलाशोकलतासमूहवती, वनस्थली तृणगुल्मलताजलाशयादियुक्ता भूमिः । कपेर्बलाच्छोच्यत इति शोका शोच्यलताप्रताना जाता द्रष्टृचितशोकजनिका जातेत्यर्थः ॥ 5.41.20 ॥</div><br/>
            </div>
            <div class="verse" type="shloka" id="RAM_k05_S041_V021">
                <div class="versetext" uvacha="Valmiki">ततः स कृत्वा जगतीपतेर्महान् महद् व्यलीकं मनसो महात्मनः ।<br/>युयुत्सुरेको बहुभिर्महाबलैः श्रिया ज्वलंस्तोरणमाश्रितः कपिः॥ 5.41.21॥</div>
                <div class="vyakhya" id="RAM_k05_S041_V021_B001">जगतीपते राज्ञो रावणस्य । व्यलीकमप्रियम् ॥ 5.41.21 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे एकचत्वारिंशः सर्गः ॥ 41 ॥</div>
        </strong>
    </div>
</body>
</html>