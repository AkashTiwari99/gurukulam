<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_1 </title>
    <link rel="Textsheet" href="/Su_sarga_1.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे प्रथमः सर्गः</h1>
            <div class="section" id="RAM_k05_S001" type="sarga" data-name=" sarga" data-title="सुन्दरकाण्डे प्रथमः सर्गः"></div><br/>
            <div class="verse" type="shloka" id="RAM_k05_S001_V001">
                <div class="versetext" uvacha="Valmiki">ततो रावणनीतायाः सीतायाः शत्रुकर्षणः ।<br/> इयेष पदमन्वेष्टुं चारणाचरिते पथि॥ 5.01.1॥</div>
                <div class="vyakhya" id="RAM_k05_S001_V001_B001"><span class="quote">सुन्दरे यस्य दासोऽब्धिं तीर्त्वा दृष्ट्वा च मैथिलीम् ।<br/>दृष्टा सीतेत्यभ्यवोचत्तं रामं नौमि चिद्धनम् ॥</span><br/>अथ समुद्रकूर्दनमिच्छति स्म-- तत इति । ततः शत्रुकर्षणो हनुमान्रावणनीताया रावणहृतायाः सीतायाः पदमवस्थितिस्थानमन्वेष्टुं चारणैर्देवजातिविशेषैराचरिते क्रियमाणसञ्चारे पथ्याकाशमार्गे गमनायेयेष ॥ 5.1.1 ॥</div><br/>
            </div>
            <div class="verse" type="shloka" id="RAM_k05_S001_V002">
                <div class="versetext" uvacha="Valmiki">दुष्करं निष्प्रतिद्वन्द्वं चिकीर्षन् कर्म वानरः ।<br/> समुदग्रशिरोग्रीवो गवां पतिरिवाबभौ॥ 5.01.2॥</div>
                <div class="vyakhya" id="RAM_k05_S001_V002_B001">निष्प्रतिद्वन्द्वं सहायान्तररहितं प्रतिबन्धरहितं च अन्यैर्दुष्करं कर्म लङ्घनपूर्वं सीतान्वेषणकर्म । समुदग्रमुन्नतं शिरो ग्रीवा च यस्य सः, अत एव गवां पतिर्वृष इवाबभौ ॥ 5.1.2 ॥</div><br/>
            </div>
            <div class="verse" type="shloka" id="RAM_k05_S001_V003">
                <div class="versetext" uvacha="Valmiki">अथ वैदूर्यवर्णेषु शाद्वलेषु महाबलः ।<br/> धीरः सलिलकल्पेषु विचचार यथासुखम्॥ 5.01.3॥</div>
                <div class="vyakhya" id="RAM_k05_S001_V003_B001">वैदूर्यवर्णशाद्वलप्रदेशस्य समुद्रजलवच्छ्यामत्वमृदुत्वाभ्यामुरसा प्लवनसदृशक्रियाकालिकोरःपेषणेन प्रवृद्धः केसरीव विचचार ॥ 5.1.3,4 ॥</div><br/>
            </div>
            <div class="verse" type="shloka" id="RAM_k05_S001_V004">
                <div class="versetext" uvacha="Valmiki">द्विजान् वित्रासयन् धीमानुरसा पादपान् हरन् ।<br/> मृगांश्च सुबहून् निघ्नन् प्रवृद्ध इव केसरी॥ 5.01.4॥</div>
                <div class="vyakhya" id="RAM_k05_S001_V004_B001">वैदूर्यवर्णशाद्वलप्रदेशस्य समुद्रजलवच्छ्यामत्वमृदुत्वाभ्यामुरसा प्लवनसदृशक्रियाकालिकोरःपेषणेन प्रवृद्धः केसरीव विचचार ॥ 5.1.3,4 ॥</div><br/>
            </div>
            <div class="verse" type="shloka" id="RAM_k05_S001_V005">
                <div class="versetext" uvacha="Valmiki">नीललोहितमाञ्जिष्ठपद्मवर्णैः सितासितैः ।<br/> स्वभावसिद्धैर्विमलैर्धातुभिः समलंकृतम्॥ 5.01.5॥</div>
                <div class="vyakhya" id="RAM_k05_S001_V005_B001">नीललोहितो रक्तश्यामः । माञ्जिष्ठः कृष्णपाण्डुर इति कतकः । माञ्जिष्ठः पाटल इत्यन्ये । पद्मवर्णः प्रसिद्धः । सितासितैः कल्माषैः कृष्णपाण्डुरैरिति यावत् । स्वभावसिद्धैः शैलस्वभावसिद्धैरुक्तरूपैर्धातुभिः समलङ्कृतम् । कामरूपित्वादिविशेषणवद्भिर्यक्षादिभिरभीक्ष्णमाविष्टं यत्तस्य गिरिवर्यस्य तलं तत्र नागवरैरासमन्ताद्युते तिष्ठन्स कपिर्ह्रदे नाग इवाबभौ । गिरौ ह्रदसाम्यं श्यामलत्वेन ॥ 5.1.5,7 ॥</div><br/>
            </div>
            <div class="verse" type="shloka" id="RAM_k05_S001_V006">
                <div class="versetext" uvacha="Valmiki">कामरूपिभिराविष्टमभीक्ष्णं सपरिच्छदैः ।<br/> यक्षकिंनरगन्धर्वैर्देवकल्पैः सपन्नगैः॥ 5.01.6॥</div>
                <div class="vyakhya" id="RAM_k05_S001_V006_B001"></div><br/>
            </div>
            <div class="verse" type="shloka" id="RAM_k05_S001_V007">
                <div class="versetext" uvacha="Valmiki">स तस्य गिरिवर्यस्य तले नागवरायुते ।<br/> तिष्ठन् कपिवरस्तत्र ह्रदे नाग इवाबभौ॥ 5.01.7॥</div>
                <div class="vyakhya" id="RAM_k05_S001_V007_B001">नीललोहितो रक्तश्यामः । माञ्जिष्ठः कृष्णपाण्डुर इति कतकः । माञ्जिष्ठः पाटल इत्यन्ये । पद्मवर्णः प्रसिद्धः । सितासितैः कल्माषैः कृष्णपाण्डुरैरिति यावत् । स्वभावसिद्धैः शैलस्वभावसिद्धैरुक्तरूपैर्धातुभिः समलङ्कृतम् । कामरूपित्वादिविशेषणवद्भिर्यक्षादिभिरभीक्ष्णमाविष्टं यत्तस्य गिरिवर्यस्य तलं तत्र नागवरैरासमन्ताद्युते तिष्ठन्स कपिर्ह्रदे नाग इवाबभौ । गिरौ ह्रदसाम्यं श्यामलत्वेन ॥ 5.1.5,7 ॥</div><br/>
            </div>
            <div class="verse" type="shloka" id="RAM_k05_S001_V008">
                <div class="versetext" uvacha="Valmiki">स सूर्याय महेन्द्राय पवनाय स्वयम्भुवे ।<br/> भूतेभ्यश्चाञ्जलिं कृत्वा चकार गमने मतिम्॥ 5.01.8॥</div>
                <div class="vyakhya" id="RAM_k05_S001_V008_B001">स्वयंभुवे पवनाय पूयते येन स्वज्ञानेन योगिवृन्दं स पवनो भगवान्प्रत्यक्तत्त्वभूतो रामः । एतेन सकलविघ्ननिवारणायेष्टदेवताप्रार्थनापूर्वं यात्रा कर्तव्येति सदाचारो बोधितः ॥ 5.1.8 ॥</div><br/>
            </div>
            <div class="verse" type="shloka" id="RAM_k05_S001_V009">
                <div class="versetext" uvacha="Valmiki">अञ्जलिं प्राङ्मुखं कुर्वन् पवनायात्मयोनये ।<br/> ततो हि ववृधे गन्तुं दक्षिणो दक्षिणां दिशम्॥ 5.01.9॥</div>
                <div class="vyakhya" id="RAM_k05_S001_V009_B001">आत्मयोनये पवनाय स्वजनकवायव इत्यर्थः । दक्षिणः कुशलः ॥ 5.1.9 ॥</div><br/>
            </div>
            <div class="verse" type="shloka" id="RAM_k05_S001_V010">
                <div class="versetext" uvacha="Valmiki">प्लवगप्रवरैर्दृष्टः प्लवने कृतनिश्चयः ।<br/> ववृधे रामवृद्ध्यर्थं समुद्र इव पर्वसु॥ 5.01.10॥</div>
                <div class="vyakhya" id="RAM_k05_S001_V010_B001">रामवृद्ध्यर्थं रामाभ्युदयाय ॥ 5.1.10 ॥</div><br/>
            </div>
            <div class="verse" type="shloka" id="RAM_k05_S001_V011">
                <div class="versetext" uvacha="Valmiki">निष्प्रमाणशरीरः सँल्लिलङ्घयिषुरर्णवम् ।<br/> बाहुभ्यां पीडयामास चरणाभ्यां च पर्वतम्॥ 5.01.11॥</div>
                <div class="vyakhya" id="RAM_k05_S001_V011_B001">निष्प्रमाणशरीरः परिच्छेदातिक्रान्तदेहः । पीडयामास लिलङ्घयिषासंनाहवशतः ॥ 5.1.11 ॥</div><br/>
            </div>
            <div class="verse" type="shloka" id="RAM_k05_S001_V012">
                <div class="versetext" uvacha="Valmiki">स चचालाचलश्चाशु मुहूर्तं कपिपीडितः ।<br/> तरूणां पुष्पिताग्राणां सर्वं पुष्पमशातयत्॥ 5.01.12॥</div>
                <div class="vyakhya" id="RAM_k05_S001_V012_B001">एकेन पीडनव्यापारेण मुहूर्तपर्यन्तं चलनम् । अशातयत् । पर्वतः कर्ता, चलनं करणम् ॥ 5.1.12 ॥</div><br/>
            </div>
            <div class="verse" type="shloka" id="RAM_k05_S001_V013">
                <div class="versetext" uvacha="Valmiki">तेन पादपमुक्तेन पुष्पौघेण सुगन्धिना ।<br/> सर्वतः संवृतः शैलो बभौ पुष्पमयो यथा॥ 5.01.13॥</div>
                <div class="vyakhya" id="RAM_k05_S001_V013_B001">पुष्पमयो यथा पुष्पप्रचुरः स्वयमिवेत्यर्थः ॥ 5.1.13 ॥</div><br/>
            </div>
            <div class="verse" type="shloka" id="RAM_k05_S001_V014">
                <div class="versetext" uvacha="Valmiki">तेन चोत्तमवीर्येण पीड्यमानः स पर्वतः ।<br/> सलिलं सम्प्रसुस्राव मदमत्त इव द्विपः॥ 5.01.14॥</div>
                <div class="vyakhya" id="RAM_k05_S001_V014_B001">उत्तमवीर्येण तेन पीड्यमानः स पर्वतसलिलं प्रसुस्राव ॥ 5.1.14 ॥</div><br/>
            </div>
            <div class="verse" type="shloka" id="RAM_k05_S001_V015">
                <div class="versetext" uvacha="Valmiki">पीड्यमानस्तु बलिना महेन्द्रस्तेन पर्वतः ।<br/> रीतीर्निर्वर्तयामास काञ्चनाञ्जनराजतीः॥ 5.01.15॥</div>
                <div class="vyakhya" id="RAM_k05_S001_V015_B001">उक्तार्थस्यैव विवरणम्-- पीड्यमान इति । काञ्चनाञ्जनराजतीस्तदाभा रीतीः स्रोतःप्रकारान्निर्वर्तयामास । तदाभत्वमुपाधिकृतम् ॥ 5.1.15 ॥</div><br/>
            </div>
            <div class="verse" type="shloka" id="RAM_k05_S001_V016">
                <div class="versetext" uvacha="Valmiki">मुमोच च शिलाः शैलो विशालाः समनःशिलाः ।<br/> मध्यमेनार्चिषा जुष्टो धूमराजीरिवानलः॥ 5.01.16॥</div>
                <div class="vyakhya" id="RAM_k05_S001_V016_B001">किं च स शैलः समनःशिला विशालाः शिला मुमोच निपीडनात् अत एव मध्यमेन मध्यभागेनार्चिषा ज्वालया जुष्टो योऽतलस्तस्य धूमराजिरिव बभावित्यर्थः । यस्येत्यध्याहारः । <span class="quote">धूमराजिरिव</span> इति ह्रस्वपाठः । तीर्थस्तु-- मध्यमेनार्चिषा मध्यमाख्ययाग्निजिह्वया जुष्टो विशिष्टोऽग्निर्धूमराजिरिव धूमनिचयानिवेत्यर्थः । <span class="quote">धूमराजीरिव</span> इति च पाठ इत्याह ॥ 5.1.16 ॥</div><br/>
            </div>
            <div class="verse" type="shloka" id="RAM_k05_S001_V017">
                <div class="versetext" uvacha="Valmiki">हरिणा पीड्यमानेन पीड्यमानानि सर्वतः ।<br/> गुहाविष्टानि सत्त्वानि विनेदुर्विकृतैः स्वरैः॥ 5.01.17॥</div>
                <div class="vyakhya" id="RAM_k05_S001_V017_B001">हरिणा हनुमता पीड्यमानेन पर्वतेन पीड्यमानानि सत्त्वानि ॥ 5.1.17 ॥</div><br/>
            </div>
            <div class="verse" type="shloka" id="RAM_k05_S001_V018">
                <div class="versetext" uvacha="Valmiki">स महान् सत्त्वसन्नादः शैलपीडानिमित्तजः ।<br/> पृथिवीं पूरयामास दिशश्चोपवनानि च॥ 5.01.18॥</div>
                <div class="vyakhya" id="RAM_k05_S001_V018_B001">स महासत्त्व-- इति पाठे महासत्त्वा महाजन्तवस्तेषां संनाद इति तीर्थः । <span class="quote">स महान्सत्त्वसंनादः</span> इति पाठान्तरम् ॥ 5.1.18 ॥</div><br/>
            </div>
            <div class="verse" type="shloka" id="RAM_k05_S001_V019">
                <div class="versetext" uvacha="Valmiki">शिरोभिः पृथुभिर्नागा व्यक्तस्वस्तिकलक्षणैः ।<br/> वमन्तः पावकं घोरं ददंशुर्दशनैः शिलाः॥ 5.01.19॥</div>
                <div class="vyakhya" id="RAM_k05_S001_V019_B001">स्वस्तिकः फणास्थनीलरेखा तच्चिह्नैः शिरोभिरुपलक्षिताः । ददंशुः पीडाजनितक्रोधवशात् ॥ 5.1.19 ॥</div><br/>
            </div>
            <div class="verse" type="shloka" id="RAM_k05_S001_V020">
                <div class="versetext" uvacha="Valmiki">तास्तदा सविषैर्दष्टाः कुपितैस्तैर्महाशिलाः ।<br/> जज्वलुः पावकोद्दीप्ता बिभिदुश्च सहस्रधा॥ 5.01.20॥</div>
                <div class="vyakhya" id="RAM_k05_S001_V020_B001">सविषैस्तैः सर्पैर्दष्टाः सत्यः पावकोद्दीप्ता इव जज्वलुः बिभिदुर्भिन्ना बभूवुश्च ॥ 5.1.20 ॥</div><br/>
            </div>
            <div class="verse" type="shloka" id="RAM_k05_S001_V021">
                <div class="versetext" uvacha="Valmiki">यानि त्वौषधजालानि तस्मिञ्जातानि पर्वते ।<br/> विषघ्नान्यपि नागानां न शेकुः शमितुं विषम्॥ 5.01.21॥</div>
                <div class="vyakhya" id="RAM_k05_S001_V021_B001">शमितुं शमयितुम् ॥ 5.1.21 ॥</div><br/>
            </div>
            <div class="verse" type="shloka" id="RAM_k05_S001_V022">
                <div class="versetext" uvacha="Valmiki">भिद्यतेऽयं गिरिर्भूतैरिति मत्वा तपस्विनः ।<br/> त्रस्ता विद्याधरास्तस्मादुत्पेतुः स्त्रीगणैः सह॥ 5.01.22॥</div>
                <div class="vyakhya" id="RAM_k05_S001_V022_B001">भूतैर्ब्रह्मरक्षःप्रभृतिमहाभूतैः ॥ 5.1.22 ॥</div><br/>
            </div>
            <div class="verse" type="shloka" id="RAM_k05_S001_V023">
                <div class="versetext" uvacha="Valmiki">पानभूमिगतं हित्वा हैममासवभाजनम् ।<br/> पात्राणि च महार्हाणि करकांश्च हिरण्मयान्॥ 5.01.23॥</div>
                <div class="vyakhya" id="RAM_k05_S001_V023_B001">हित्वेत्यत्र विद्याधराः कर्तारः ॥ 5.1.23 ॥</div><br/>
            </div>
            <div class="verse" type="shloka" id="RAM_k05_S001_V024">
                <div class="versetext" uvacha="Valmiki">लेह्यानुच्चावचान् भक्ष्यान् मांसानि विविधानि च ।<br/> आर्षभाणि च चर्माणि खड्गांश्च कनकत्सरून्॥ 5.01.24॥</div>
                <div class="vyakhya" id="RAM_k05_S001_V024_B001">आर्षभाणि ऋषभचर्मनिर्मितानि चर्माणि फलकानि । त्सरुः खड्गमुष्टिः ॥ 5.1.24 ॥</div><br/>
            </div>
            <div class="verse" type="shloka" id="RAM_k05_S001_V025">
                <div class="versetext" uvacha="Valmiki">कृतकण्ठगुणाः क्षीबा रक्तमाल्यानुलेपनाः ।<br/> रक्ताक्षाः पुष्कराक्षाश्च गगनं प्रतिपेदिरे॥ 5.01.25॥</div>
                <div class="vyakhya" id="RAM_k05_S001_V025_B001">कृताः कण्ठेषु गुणाः स्रजो यैस्ते । क्षीबा मत्ताः । पुष्करं पद्मम् ॥ 5.1.25 ॥</div><br/>
            </div>
            <div class="verse" type="shloka" id="RAM_k05_S001_V026">
                <div class="versetext" uvacha="Valmiki">हारनूपुरकेयूरपारिहार्यधराः स्त्रियः ।<br/> विस्मिताः सस्मितास्तस्थुराकाशे रमणौः सह॥ 5.01.26॥</div>
                <div class="vyakhya" id="RAM_k05_S001_V026_B001">पारिहार्यशब्दः श्रेष्ठवाचीति कतकः । पारिहार्यो वलय इति तीर्थः । एतदग्रे <span class="quote">दर्शयन्तो महाविद्यां विद्याधरमहर्षयः । सहितास्तस्थुराकाशे वीक्षाञ्चक्रुश्च पर्वतम् ॥ शुश्रुवुश्च तदा शब्दमृषीणां भावितात्मनाम् । चारणानां च सिद्धानां स्थितानां विमलेऽम्बरे ॥</span> इति श्लोकद्वयं प्रक्षिप्तं क्वचिदिति कतकः ॥5.1.26,28 ॥</div><br/>
            </div>
            <div class="verse" type="shloka" id="RAM_k05_S001_V027">
                <div class="versetext" uvacha="Valmiki">एष पर्वतसंकाशो हनुमान् मारुतात्मजः ।<br/> तितीर्षति महावेगः समुद्रं वरुणालयम्॥ 5.01.27॥</div>
                <div class="vyakhya" id="RAM_k05_S001_V027_B001"></div><br/>
            </div>
            <div class="verse" type="shloka" id="RAM_k05_S001_V028">
                <div class="versetext" uvacha="Valmiki">रामार्थं वानरार्थं च चिकीर्षन् कर्म दुष्करम् ।<br/> समुद्रस्य परं पारं दुष्प्रापं प्राप्तुमिच्छति॥ 5.01.28॥</div>
                <div class="vyakhya" id="RAM_k05_S001_V028_B001">पारिहार्यशब्दः श्रेष्ठवाचीति कतकः । पारिहार्यो वलय इति तीर्थः । एतदग्रे <span class="quote">दर्शयन्तो महाविद्यां विद्याधरमहर्षयः । सहितास्तस्थुराकाशे वीक्षाञ्चक्रुश्च पर्वतम् ॥ शुश्रुवुश्च तदा शब्दमृषीणां भावितात्मनाम् । चारणानां च सिद्धानां स्थितानां विमलेऽम्बरे ॥</span> इति श्लोकद्वयं प्रक्षिप्तं क्वचिदिति कतकः ॥5.1.26,28 ॥</div><br/>
            </div>
            <div class="verse" type="shloka" id="RAM_k05_S001_V029">
                <div class="versetext" uvacha="Valmiki">इति विद्याधरा वाचः श्रुत्वा तेषां तपस्विनाम् ।<br/> तमप्रमेयं ददृशुः पर्वते वानरर्षभम्॥ 5.01.29॥</div>
                <div class="vyakhya" id="RAM_k05_S001_V029_B001">तेषां तपस्विनामाकाशचारितपास्विनां वाचः <span class="quote">एष पर्वतसङ्काशः</span> इत्यादिश्लोकद्वयरूपाः श्रुत्वा विद्याधरास्तमप्रमेयं ददृशुः । तद्वाक्यश्रवणात्पूर्वं तु भूतैरयं गिरिर्भिद्यत इति ज्ञातवन्तः ॥ 5.1.29 ॥</div><br/>
            </div>
            <div class="verse" type="shloka" id="RAM_k05_S001_V030">
                <div class="versetext" uvacha="Valmiki">दुधुवे च स रोमाणि चकम्पे चानलोपमः ।<br/> ननाद च महानादं सुमहानिव तोयदः॥ 5.01.30॥</div>
                <div class="vyakhya" id="RAM_k05_S001_V030_B001">दुधुवे च । स हनूमान् ॥ 5.1.30 ॥</div><br/>
            </div>
            <div class="verse" type="shloka" id="RAM_k05_S001_V031">
                <div class="versetext" uvacha="Valmiki">आनुपूर्व्या च वृत्तं तल्लाङ्गूलं रोमभिश्चितम् ।<br/> उत्पतिष्यन् विचिक्षेप पक्षिराज इवोरगम्॥ 5.01.31॥</div>
                <div class="vyakhya" id="RAM_k05_S001_V031_B001">आनुपूर्व्याद्वृत्तं त्रिवलयं लाङ्गूलं विचिक्षेपेत्यन्वयः ॥ 5.1.31 ॥</div><br/>
            </div>
            <div class="verse" type="shloka" id="RAM_k05_S001_V032">
                <div class="versetext" uvacha="Valmiki">तस्य लाङ्गूलमाविद्धमतिवेगस्य पृष्ठतः ।<br/> ददृशे गरुडेनेव ह्रियमाणो महोरगः॥ 5.01.32॥</div>
                <div class="vyakhya" id="RAM_k05_S001_V032_B001">आविद्धमास्फालितं भुग्नं च ॥ 5.1.32 ॥</div><br/>
            </div>
            <div class="verse" type="shloka" id="RAM_k05_S001_V033">
                <div class="versetext" uvacha="Valmiki">बाहू संस्तम्भयामास महापरिघसंनिभौ ।<br/> आससाद कपिः कट्यां चरणौ संचुकोच च॥ 5.01.33॥</div>
                <div class="vyakhya" id="RAM_k05_S001_V033_B001">बाहू संस्तम्भयामासेत्युत्प्लवनसंनाहाभिनयः बाह्वोः संस्तम्भनं नाम पर्वतोपरि दृढप्रतिष्ठापनम् । कपिः कट्यां कटिप्रदेशे आससाद कायप्रसारणात्कृशोऽभूत् । उरःशिरसोरूर्ध्वप्रसारणे सपृष्ठचरणभागस्याधःसङ्कोचने तथात्वं कटिदेशस्येति बोध्यम् ॥ 5.1.33 ॥</div><br/>
            </div>
            <div class="verse" type="shloka" id="RAM_k05_S001_V034">
                <div class="versetext" uvacha="Valmiki">संहृत्य च भुजौ श्रीमांस्तथैव च शिरोधराम् ।<br/> तेजः सत्त्वं तथा वीर्यमाविवेश स वीर्यवान्॥ 5.01.34॥</div>
                <div class="vyakhya" id="RAM_k05_S001_V034_B001">भूजौ संहृत्यांसप्रदेशे सङ्कुच्य । शिरोधरां ग्रीवां कण्ठदेशे सङ्कुच्य । तेजः पराभिवसामर्थ्यम् सत्त्वं बलं शारीरम् वीर्यमान्तरं बलम् ॥ 5.1.34 ॥</div><br/>
            </div>
            <div class="verse" type="shloka" id="RAM_k05_S001_V035">
                <div class="versetext" uvacha="Valmiki">मार्गमालोकयन् दूरादूर्ध्वप्रणिहितेक्षणः ।<br/> रुरोध हृदये प्राणानाकाशमवलोकयन्॥ 5.01.35॥</div>
                <div class="vyakhya" id="RAM_k05_S001_V035_B001">दूरान्मार्गमालोकयन्, अत एवोर्ध्वप्रणिहितेक्षणः । हृदये प्राणप्रतिष्ठास्थाने ॥ 5.1.35 ॥</div><br/>
            </div>
            <div class="verse" type="shloka" id="RAM_k05_S001_V036">
                <div class="versetext" uvacha="Valmiki">पद्भ्यां दृढमवस्थानं कृत्वा स कपिकुञ्जरः ।<br/> निकुच्य कर्णौ हनुमानुत्पतिष्यन् महाबलः॥ 5.01.36॥</div>
                <div class="vyakhya" id="RAM_k05_S001_V036_B001">कर्णौ निकुच्य सङ्कुच्य । उत्पतनसंनाहवशाद्धि कर्णसङ्कोचो भवति ॥ 5.1.36 ॥</div><br/>
            </div>
            <div class="verse" type="shloka" id="RAM_k05_S001_V037">
                <div class="versetext" uvacha="Valmiki">वानरान् वानरश्रेष्ठ इदं वचनमब्रवीत् ।<br/> यथा राघवनिर्मुक्तः शरः श्वसनविक्रमः॥ 5.01.37॥</div>
                <div class="vyakhya" id="RAM_k05_S001_V037_B001">श्वसनस्य वायोरिव विक्रमो वेगो यस्य सः ॥ 5.1.37 ॥</div><br/>
            </div>
            <div class="verse" type="shloka" id="RAM_k05_S001_V038">
                <div class="versetext" uvacha="Valmiki">गच्छेत् तद्वद् गमिष्यामि लंकां रावणपालिताम् ।<br/> नहि द्रक्ष्यामि यदि तां लंकायां जनकात्मजाम्॥ 5.01.38॥</div>
                <div class="vyakhya" id="RAM_k05_S001_V038_B001">तद्वद्गमिष्यामि अनेन तद्वदेव गत्वा कृतकार्य आगमिष्यामीति सूचितम् । तस्यैव प्रपञ्चः-- नहीत्यादि ॥ 5.1.38 ॥</div><br/>
            </div>
            <div class="verse" type="shloka" id="RAM_k05_S001_V039">
                <div class="versetext" uvacha="Valmiki">अनेनैव हि वेगेन गमिष्यामि सुरालयम् ।<br/> यदि वा त्रिदिवे सीतां न द्रक्ष्यामि कृतश्रमः॥ 5.01.39॥</div>
                <div class="vyakhya" id="RAM_k05_S001_V039_B001">अनेनैव एवंविधेनैव ॥ 5.1.39 ॥</div><br/>
            </div>
            <div class="verse" type="shloka" id="RAM_k05_S001_V040">
                <div class="versetext" uvacha="Valmiki">बद्‍ध्वा राक्षसराजानमानयिष्यामि रावणम् ।<br/> सर्वथा कृतकार्योऽहमेष्यामि सह सीतया॥ 5.01.40॥</div>
                <div class="vyakhya" id="RAM_k05_S001_V040_B001">आनयिष्याम्यानेष्यामि । सीतया सह मिलित्वेति शेषः ॥ 5.1.40 ॥</div><br/>
            </div>
            <div class="verse" type="shloka" id="RAM_k05_S001_V041">
                <div class="versetext" uvacha="Valmiki">आनयिष्यामि वा लंकां समुत्पाट्य सरावणाम् ।<br/> एवमुक्त्वा तु हनुमान् वानरो वानरोत्तमः॥ 5.01.41॥</div>
                <div class="vyakhya" id="RAM_k05_S001_V041_B001">समुत्पाट्येति ओषधिपर्वतोत्पाटनवदिति भावः ॥ 5.1.41 ॥</div><br/>
            </div>
            <div class="verse" type="shloka" id="RAM_k05_S001_V042">
                <div class="versetext" uvacha="Valmiki">उत्पपाताथ वेगेन वेगवानविचारयन् ।<br/> सुपर्णमिव चात्मानं मेने स कपिकुञ्जरः॥ 5.01.42॥</div>
                <div class="vyakhya" id="RAM_k05_S001_V042_B001">अविचारयँल्लङ्घनक्लेशलेशमप्यगणयन् । तस्यैव प्रपञ्चनम्-- सुपर्णमित्यादि ॥ 5.1.42 ॥</div><br/>
            </div>
            <div class="verse" type="shloka" id="RAM_k05_S001_V043">
                <div class="versetext" uvacha="Valmiki">समुत्पतति वेगात् तु वेगात् ते नगरोहिणः ।<br/> संहृत्य विटपान् सर्वान् समुत्पेतुः समन्ततः॥ 5.01.43॥</div>
                <div class="vyakhya" id="RAM_k05_S001_V043_B001">वेगाद्धनूमति समुत्पतति सति ते नगरोहिणः पर्वतस्थवृक्षाः सर्वान्विटपान्सर्वाः शाखाः संहृत्य सङ्क्षिप्य वेगात्समुत्पेतुः ॥ 5.1.43 ॥</div><br/>
            </div>
            <div class="verse" type="shloka" id="RAM_k05_S001_V044">
                <div class="versetext" uvacha="Valmiki">स मत्तकोयष्टिभकान् पादपान् पुष्पशालिनः ।<br/> उद्वहन्नुरुवेगेन जगाम विमलेऽम्बरे॥ 5.01.44॥</div>
                <div class="vyakhya" id="RAM_k05_S001_V044_B001">मत्ताः कोयष्टिभा येषु तान् । कोयष्टिकोयष्टिभौ पर्यायौ ॥ 5.1.44,45 ॥</div><br/>
            </div>
            <div class="verse" type="shloka" id="RAM_k05_S001_V045">
                <div class="versetext" uvacha="Valmiki">ऊरुवेगोत्थिता वृक्षा मुहूर्तं कपिमन्वयुः ।<br/> प्रस्थितं दीर्घमध्वानं स्वबन्धुमिव बान्धवाः॥ 5.01.45॥</div>
                <div class="vyakhya" id="RAM_k05_S001_V045_B001">मत्ताः कोयष्टिभा येषु तान् । कोयष्टिकोयष्टिभौ पर्यायौ ॥ 5.1.44,45 ॥</div><br/>
            </div>
            <div class="verse" type="shloka" id="RAM_k05_S001_V046">
                <div class="versetext" uvacha="Valmiki">तमूरुवेगोन्मथिताः सालाश्चान्ये नगोत्तमाः ।<br/> अनुजग्मुर्हनूमन्तं सैन्या इव महीपतिम्॥ 5.01.46॥</div>
                <div class="vyakhya" id="RAM_k05_S001_V046_B001">सालाः सर्जवृक्षाः । सैन्यशब्दोऽर्धर्चादिः ॥ 5.1.46 ॥</div><br/>
            </div>
            <div class="verse" type="shloka" id="RAM_k05_S001_V047">
                <div class="versetext" uvacha="Valmiki">सुपुष्पिताग्रैर्बहुभिः पादपैरन्वितः कपिः ।<br/> हनूमान् पर्वताकारो बभूवाद्भुतदर्शनः॥ 5.01.47॥</div>
                <div class="vyakhya" id="RAM_k05_S001_V047_B001">पर्वताकारः तत्त्वं बृहत्त्वेन पुष्पितवृक्षवत्त्वेन च ॥ 5.1.47 ॥</div><br/>
            </div>
            <div class="verse" type="shloka" id="RAM_k05_S001_V048">
                <div class="versetext" uvacha="Valmiki">सारवन्तोऽथ ये वृक्षा न्यमज्जँल्लवणाम्भसि ।<br/> भयादिव महेन्द्रस्य पर्वता वरुणालये॥ 5.01.48॥</div>
                <div class="vyakhya" id="RAM_k05_S001_V048_B001">सारवन्तो गुरुत्वातिशययुक्ताः खदिरादयस्ते गुरुत्वाल्लवणाम्भसि न्यमज्जन् । अर्थादन्ये लघवः सहैव गता इति बोध्यम् । महेन्द्रस्य भयात्पक्षच्छेदभयात्पर्वता इव न्यमज्जन् ॥ 5.1.48 ॥</div><br/>
            </div>
            <div class="verse" type="shloka" id="RAM_k05_S001_V049">
                <div class="versetext" uvacha="Valmiki">स नानाकुसुमैः कीर्णः कपिः साङ्कुरकोरकैः ।<br/> शुशुभे मेघसंकाशः खद्योतैरिव पर्वतः॥ 5.01.49॥</div>
                <div class="vyakhya" id="RAM_k05_S001_V049_B001">नानाकुसुमैः स्वानुयायिद्रुमीयैः । साङ्कुरकोरकैः कानिचित्कुसुमान्यङ्कुरितानि, कानिचित्कोरकरूपाणि, कानिचिद्विकसितानीत्यर्थः ॥ 5.1.49 ॥</div><br/>
            </div>
            <div class="verse" type="shloka" id="RAM_k05_S001_V050">
                <div class="versetext" uvacha="Valmiki">विमुक्तास्तस्य वेगेन मुक्त्वा पुष्पाणि ते द्रुमाः ।<br/> व्यवशीर्यन्त सलिले निवृत्ताः सुहृदो यथा॥ 5.01.50॥</div>
                <div class="vyakhya" id="RAM_k05_S001_V050_B001">तस्य हनूमतो वेगेन विमुक्तास्ततो विभक्तास्ते वृक्षाः सलिले व्यवशीर्यन्त । आर्षोऽडभावः । सुहृदो यथा, बन्धुप्रस्थापनार्थं गताः सुहृदो यथा तान्प्रस्थाप्य निवर्तन्ते तद्वत् ॥ 5.1.50 ॥</div><br/>
            </div>
            <div class="verse" type="shloka" id="RAM_k05_S001_V051">
                <div class="versetext" uvacha="Valmiki">लघुत्वेनोपपन्नं तद् विचित्रं सागरेऽपतत् ।<br/> द्रुमाणां विविधं पुष्पं कपिवायुसमीरितम् ।<br/> ताराचितमिवाकाशं प्रबभौ स महार्णवः॥ 5.01.51॥</div>
                <div class="vyakhya" id="RAM_k05_S001_V051_B001">अपतदिति छेदः । यदपतत्तल्लगुत्वेनोपपन्नमुपपत्तिमत् ॥ 5.1.51 ॥</div><br/>
            </div>
            <div class="verse" type="shloka" id="RAM_k05_S001_V052">
                <div class="versetext" uvacha="Valmiki">पुष्पौघेण सुगन्धेन नानावर्णेन वानरः ।<br/> बभौ मेघ इवोद्यन् वै विद्युद‍्गणविभूषितः॥ 5.01.52॥</div>
                <div class="vyakhya" id="RAM_k05_S001_V052_B001">सर्ववर्णानां विद्युत्सु सत्त्वान्नानावर्णपुष्पोद्यानबद्धस्य सविद्युद्गणमेघोपमा ॥ 5.1.52 ॥</div><br/>
            </div>
            <div class="verse" type="shloka" id="RAM_k05_S001_V053">
                <div class="versetext" uvacha="Valmiki">तस्य वेगसमुद्भूतैः पुष्पैस्तोयमदृश्यत ।<br/> ताराभिरिव रामाभिरुदिताभिरिवाम्बरम्॥ 5.01.53॥</div>
                <div class="vyakhya" id="RAM_k05_S001_V053_B001"></div><br/>
            </div>
            <div class="verse" type="shloka" id="RAM_k05_S001_V054">
                <div class="versetext" uvacha="Valmiki">तस्याम्बरगतौ बाहू ददृशाते प्रसारितौ ।<br/> पर्वताग्राद् विनिष्क्रान्तौ पञ्चास्याविव पन्नगौ॥ 5.01.54॥</div>
                <div class="vyakhya" id="RAM_k05_S001_V054_B001">रामाभी रमणीयाभिः ॥ 5.1.53,54 ॥</div><br/>
            </div>
            <div class="verse" type="shloka" id="RAM_k05_S001_V055">
                <div class="versetext" uvacha="Valmiki">पिबन्निव बभौ चापि सोर्मिजालं महार्णवम् ।<br/> पिपासुरिव चाकाशं ददृशे स महाकपिः॥ 5.01.55॥</div>
                <div class="vyakhya" id="RAM_k05_S001_V055_B001">विवृतवक्रत्वात्पिबन्निवेति । अधोवक्रत्वे इयमुत्प्रेक्षा । ऊर्ध्ववक्रत्वे आकाशं पिपासुरिवेति ॥ 5.1.55 ॥</div><br/>
            </div>
            <div class="verse" type="shloka" id="RAM_k05_S001_V056">
                <div class="versetext" uvacha="Valmiki">तस्य विद्युत्प्रभाकारे वायुमार्गानुसारिणः ।<br/> नयने विप्रकाशेते पर्वतस्थाविवानलौ॥ 5.01.56॥</div>
                <div class="vyakhya" id="RAM_k05_S001_V056_B001">विप्रकाशेते विशेषेण प्रकाशेते स्म । अनलौ दावानलौ ॥ 5.1.56 ॥</div><br/>
            </div>
            <div class="verse" type="shloka" id="RAM_k05_S001_V057">
                <div class="versetext" uvacha="Valmiki">पिङ्गे पिङ्गाक्षमुख्यस्य बृहती परिमण्डले ।<br/> चक्षुषी सम्प्रकाशेते चन्द्रसूर्याविव स्थितौ॥ 5.01.57॥</div>
                <div class="vyakhya" id="RAM_k05_S001_V057_B001">पिङ्गे पिङ्गलवर्णे परिमण्डले परितो बद्धप्रभामण्डले स्थितौ चन्द्रसूर्याविव एकगिरावुदये पिङ्गलमण्डलतयाऽवस्थितौ चन्द्रसूर्याविवेत्यर्थः ॥ 5.1.57 ॥</div><br/>
            </div>
            <div class="verse" type="shloka" id="RAM_k05_S001_V058">
                <div class="versetext" uvacha="Valmiki">मुखं नासिकया तस्य ताम्रया ताम्रमाबभौ ।<br/> संध्यया समभिस्पृष्टं यथा स्यात् सूर्यमण्डलम्॥ 5.01.58॥</div>
                <div class="vyakhya" id="RAM_k05_S001_V058_B001"></div><br/>
            </div>
            <div class="verse" type="shloka" id="RAM_k05_S001_V059">
                <div class="versetext" uvacha="Valmiki">लाङ्गूलं च समाविद्धं प्लवमानस्य शोभते ।<br/> अम्बरे वायुपुत्रस्य शक्रध्वज इवोच्छ्रितम्॥ 5.01.59॥</div>
                <div class="vyakhya" id="RAM_k05_S001_V059_B001">नासिकया युक्तमिति शेषः ॥ 5.1.58,59 ॥</div><br/>
            </div>
            <div class="verse" type="shloka" id="RAM_k05_S001_V060">
                <div class="versetext" uvacha="Valmiki">लाङ्गूलचक्रो हनुमान् शुक्लदंष्ट्रोऽनिलात्मजः ।<br/> व्यरोचत महाप्राज्ञः परिवेषीव भास्करः॥ 5.01.60॥</div>
                <div class="vyakhya" id="RAM_k05_S001_V060_B001">शुक्लदंष्ट्रत्वं स्वरूपकथनमात्रम्, न तु परिवेषिभास्करोपमोपयोगि ॥ 5.1.60॥</div><br/>
            </div>
            <div class="verse" type="shloka" id="RAM_k05_S001_V061">
                <div class="versetext" uvacha="Valmiki">स्फिग्देशेनातिताम्रेण रराज स महाकपिः ।<br/> महता दारितेनेव गिरिर्गैरिकधातुना॥ 5.01.61॥</div>
                <div class="vyakhya" id="RAM_k05_S001_V061_B001">स्फिग्देशेन कटिप्रदेशेन । तन्मात्रस्यातिताम्रत्ववर्णनादन्यत्राल्पवद्वर्णत्वम्, अत एव दारितगैरिकधातुयुक्तगिर्युपमा ॥ 5.1.61 ॥</div><br/>
            </div>
            <div class="verse" type="shloka" id="RAM_k05_S001_V062">
                <div class="versetext" uvacha="Valmiki">तस्य वानरसिंहस्य प्लवमानस्य सागरम् ।<br/> कक्षान्तरगतो वायुर्जीमूत इव गर्जति॥ 5.01.62॥</div>
                <div class="vyakhya" id="RAM_k05_S001_V062_B001">जीमूत इति सप्तम्यन्तमिति कतकः । गर्जति जगर्ज ॥ 5.1.62 ॥</div><br/>
            </div>
            <div class="verse" type="shloka" id="RAM_k05_S001_V063">
                <div class="versetext" uvacha="Valmiki">खे यथा निपतत्युल्का उत्तरान्ताद् विनिःसृता ।<br/> दृश्यते सानुबन्धा च तथा स कपिकुञ्जरः॥ 5.01.63॥</div>
                <div class="vyakhya" id="RAM_k05_S001_V063_B001">उत्तरान्तादुत्तरोर्ध्वदिग्भागात् । सानुबन्धा सूक्ष्मोल्कान्तरानुबद्धा इदं विशेषणं पुच्छसाहित्यात् ॥ 5.1.63 ॥</div><br/>
            </div>
            <div class="verse" type="shloka" id="RAM_k05_S001_V064">
                <div class="versetext" uvacha="Valmiki">पतत्पतङ्गसंकाशो व्यायतः शुशुभे कपिः ।<br/> प्रवृद्ध इव मातङ्गः कक्ष्यया बध्यमानया॥ 5.01.64॥</div>
                <div class="vyakhya" id="RAM_k05_S001_V064_B001">पतत्पतङ्गसङ्काशो गच्छत्सूर्यसङ्काशो व्यायतो दीर्घः कपिर्वस्त्रेण बध्यमानया कक्ष्यया गजमध्यबन्धनरज्ज्वा युक्तः प्रवृद्धो मातङ्ग इव बभौ । <span class="quote">कक्ष्या प्रकोष्ठे हर्म्यादेः काञ्चयां मध्येभबन्धने</span> इति ॥ 5.1.64 ॥</div><br/>
            </div>
            <div class="verse" type="shloka" id="RAM_k05_S001_V065">
                <div class="versetext" uvacha="Valmiki">उपरिष्टाच्छरीरेण च्छायया चावगाढया ।<br/> सागरे मारुताविष्टा नौरिवासीत् तदा कपिः॥ 5.01.65॥</div>
                <div class="vyakhya" id="RAM_k05_S001_V065_B001">उपरिष्टात्खे गच्छता स्वशरीरेणाघः सागरेऽवगाढया स्वस्य छायया प्रतिबिम्बेन लक्षितः स सागरे मारुताविष्टा नौरिवासीत् । नौश्चोपरि विद्यमानपदार्थेन सह सागरे वायुवशाद्वेगेन चञ्चला गच्छतीति तदुपमा ॥ 5.1.65 ॥</div><br/>
            </div>
            <div class="verse" type="shloka" id="RAM_k05_S001_V066">
                <div class="versetext" uvacha="Valmiki">यं यं देशं समुद्रस्य जगाम स महाकपिः ।<br/> स तु तस्याङ्गवेगेन सोन्माद इव लक्ष्यते॥ 5.01.66॥</div>
                <div class="vyakhya" id="RAM_k05_S001_V066_B001">सोन्माद इव सापस्मार इव घूर्णनफेनवमनविक्रोशनादिविकारसाम्यात् ॥ 5.1.66 ॥</div><br/>
            </div>
            <div class="verse" type="shloka" id="RAM_k05_S001_V067">
                <div class="versetext" uvacha="Valmiki">सागरस्योर्मिजालानामुरसा शैलवर्ष्मणाम् ।<br/> अभिध्नंस्तु महावेगः पुप्लुवे स महाकपिः॥ 5.01.67॥</div>
                <div class="vyakhya" id="RAM_k05_S001_V067_B001">ऊर्मिजालानामभिघ्नन्, कर्मणः शेषत्वविवक्षया षष्ठी । तान्यभिघ्नन्निति यावत् । शैलसदृशेन अनेन सागरोर्मीणामत्युन्नतत्वं सूचितम् ॥ 5.1.67 ॥</div><br/>
            </div>
            <div class="verse" type="shloka" id="RAM_k05_S001_V068">
                <div class="versetext" uvacha="Valmiki">कपिवातश्च बलवान् मेघवातश्च निर्गतः ।<br/> सागरं भीमनिर्ह्रादं कम्पयामासतुर्भृशम्॥ 5.01.68॥</div>
                <div class="vyakhya" id="RAM_k05_S001_V068_B001">कपिवातः कपिनोत्थापितो वातः । मेघवातो मेघमण्डलगो वातः ॥ 5.1.68 ॥</div><br/>
            </div>
            <div class="verse" type="shloka" id="RAM_k05_S001_V069">
                <div class="versetext" uvacha="Valmiki">विकर्षन्नूर्मिजालानि बृहन्ति लवणाम्भसि ।<br/> पुप्लुवे कपिशार्दूलो विकिरन्निव रोदसी॥ 5.01.69॥</div>
                <div class="vyakhya" id="RAM_k05_S001_V069_B001">रोदसी द्यावापृथिव्यौ विकिरन्निव पृथक्क्षिपन्निव ॥ 5.1.69 ॥</div><br/>
            </div>
            <div class="verse" type="shloka" id="RAM_k05_S001_V070">
                <div class="versetext" uvacha="Valmiki">मेरुमन्दरसंकाशानुद‍्गतान् सुमहार्णवे ।<br/> अत्यक्रामन्महावेगस्तरङ्गान् गणयन्निव॥ 5.01.70॥</div>
                <div class="vyakhya" id="RAM_k05_S001_V070_B001">अतीत्यातीत्य गमनाद्विगणयन्निवेत्युत्प्रेक्षा ॥ 5.1.70 ॥</div><br/>
            </div>
            <div class="verse" type="shloka" id="RAM_k05_S001_V071">
                <div class="versetext" uvacha="Valmiki">तस्य वेगसमुद‍्घुष्टं जलं सजलदं तदा ।<br/> अम्बरस्थं विबभ्राजे शरदभ्रमिवाततम्॥ 5.01.71॥</div>
                <div class="vyakhya" id="RAM_k05_S001_V071_B001">तस्य वेगेन समुद्घुष्टमूर्ध्वक्षिप्तम्, अत एव सजलदं जलदसहचरं मेघमण्डलपर्यन्तमूर्ध्वं गतमम्बरस्थं जलमाततं विततं शरदभ्रमिव शरन्मेघ इव बभौ । शुक्लत्वादिति भावः ॥ 5.1.71 ॥</div><br/>
            </div>
            <div class="verse" type="shloka" id="RAM_k05_S001_V072">
                <div class="versetext" uvacha="Valmiki">तिमिनक्रझषाः कूर्मा दृश्यन्ते विवृतास्तदा ।<br/> वस्त्रापकर्षणेनेव शरीराणि शरीरिणाम्॥ 5.01.72॥</div>
                <div class="vyakhya" id="RAM_k05_S001_V072_B001"></div><br/>
            </div>
            <div class="verse" type="shloka" id="RAM_k05_S001_V073">
                <div class="versetext" uvacha="Valmiki">क्रममाणं समीक्ष्याथ भुजगाः सागरंगमाः ।<br/> व्योम्नि तं कपिशार्दूलं सुपर्णमिव मेनिरे॥ 5.01.73॥</div>
                <div class="vyakhya" id="RAM_k05_S001_V073_B001">विवृता वेगाज्जलोत्सारणेन व्यक्तदेहाः । वस्त्रापकर्षणेन वस्त्रापहारेण शरीराण्यवयवाः ॥ 5.1.72,73 ॥</div><br/>
            </div>
            <div class="verse" type="shloka" id="RAM_k05_S001_V074">
                <div class="versetext" uvacha="Valmiki">दशयोजनविस्तीर्णा त्रिंशद्योजनमायता ।<br/> छाया वानरसिंहस्य जवे चारुतराभवत्॥ 5.01.74॥</div>
                <div class="vyakhya" id="RAM_k05_S001_V074_B001">छायाप्रमाणवर्णनेन तच्छरीरप्रमाणमपि वर्णितप्रायम् । इयं माध्याह्निकी छाया ॥ 5.1.74 ॥</div><br/>
            </div>
            <div class="verse" type="shloka" id="RAM_k05_S001_V075">
                <div class="versetext" uvacha="Valmiki">श्वेताभ्रघनराजीव वायुपुत्रानुगामिनी ।<br/> तस्य सा शुशुभे छाया पतिता लवणाम्भसि॥ 5.01.75॥</div>
                <div class="vyakhya" id="RAM_k05_S001_V075_B001"></div><br/>
            </div>
            <div class="verse" type="shloka" id="RAM_k05_S001_V076">
                <div class="versetext" uvacha="Valmiki">शुशुभे स महातेजा महाकायो महाकपिः ।<br/> वायुमार्गे निरालम्बे पक्षवानिव पर्वतः॥ 5.01.76॥</div>
                <div class="vyakhya" id="RAM_k05_S001_V076_B001">श्वेताभ्रघना राजीवश्वेताभ्रयुक्तं मेघपङ्क्तिवत्तस्य च्छाया शुशुभे । शुक्लदंष्टादिना नानावर्णत्वादुक्तोपमानिर्वाहः ॥ 5.1.75,76 ॥</div><br/>
            </div>
            <div class="verse" type="shloka" id="RAM_k05_S001_V077">
                <div class="versetext" uvacha="Valmiki">येनासौ याति बलवान् वेगेन कपिकुञ्जरः ।<br/> तेन मार्गेण सहसा द्रोणीकृत इवार्णवः॥ 5.01.77॥</div>
                <div class="vyakhya" id="RAM_k05_S001_V077_B001">द्रोणी हर्म्यादौ जलनिर्गमकाष्ठयन्त्रं तज्जलधारायुक्त इव कृतो द्रोणीकृतः । मेघेषु तदाघातेन तेभ्यो जलस्रवणादिति भावः ॥ 5.1.77 ॥</div><br/>
            </div>
            <div class="verse" type="shloka" id="RAM_k05_S001_V078">
                <div class="versetext" uvacha="Valmiki">आपाते पक्षिसङ्घानां पक्षिराज इव व्रजन् ।<br/> हनुमान् मेघजालानि प्रकर्षन् मारुतो यथा॥ 5.01.78॥</div>
                <div class="vyakhya" id="RAM_k05_S001_V078_B001">आपतन्त्यस्मिन्नित्यापातो मार्गः । पाण्डुरत्वादिगुणकानि मेघजालानि प्रकर्षन्मारुतो यथा तथा बभूवेति शेषः ॥ 5.1.78 ॥</div><br/>
            </div>
            <div class="verse" type="shloka" id="RAM_k05_S001_V079">
                <div class="versetext" uvacha="Valmiki">पाण्डुरारुणवर्णानि नीलमञ्जिष्ठकानि च ।<br/> कपिनाऽऽकृष्यमाणानि महाभ्राणि चकाशिरे॥ 5.01.79॥</div>
                <div class="vyakhya" id="RAM_k05_S001_V079_B001"></div><br/>
            </div>
            <div class="verse" type="shloka" id="RAM_k05_S001_V080">
                <div class="versetext" uvacha="Valmiki">प्रविशन्नभ्रजालानि निष्पतंश्च पुनः पुनः ।<br/> प्रच्छन्नश्च प्रकाशश्च चन्द्रमा इव दृश्यते॥ 5.01.80॥</div>
                <div class="vyakhya" id="RAM_k05_S001_V080_B001">कपिनाऽऽकृष्यमाणानि महाभ्राणि चकाशिरे । मारुतेनाकृष्यमाणानीवेति शेषः ॥ 5.1.79,80 ॥</div><br/>
            </div>
            <div class="verse" type="shloka" id="RAM_k05_S001_V081">
                <div class="versetext" uvacha="Valmiki">प्लवमानं तु तं दृष्ट्वा प्लवगं त्वरितं तदा ।<br/> ववृषुस्तत्र पुष्पाणि देवगन्धर्वचारणाः॥ 5.01.81॥</div>
                <div class="vyakhya" id="RAM_k05_S001_V081_B001">तत्र प्लवगे ॥ 5.1.81 ॥</div><br/>
            </div>
            <div class="verse" type="shloka" id="RAM_k05_S001_V082">
                <div class="versetext" uvacha="Valmiki">तताप नहि तं सूर्यः प्लवन्तं वानरेश्वरम् ।<br/> सिषेवे च तदा वायू रामकार्यार्थसिद्धये॥ 5.01.82॥</div>
                <div class="vyakhya" id="RAM_k05_S001_V082_B001"></div><br/>
            </div>
            <div class="verse" type="shloka" id="RAM_k05_S001_V083">
                <div class="versetext" uvacha="Valmiki">ऋषयस्तुष्टुवुश्चैनं प्लवमानं विहायसा ।<br/> जगुश्च देवगन्धर्वाः प्रशंसन्तो वनौकसम्॥ 5.01.83॥</div>
                <div class="vyakhya" id="RAM_k05_S001_V083_B001">तं नहि ततापेत्यन्वयः । वायुः सिषेवे श्रमापनयनायेति भावः ॥ 5.1.82,83 ॥</div><br/>
            </div>
            <div class="verse" type="shloka" id="RAM_k05_S001_V084">
                <div class="versetext" uvacha="Valmiki">नागाश्च तुष्टुवुर्यक्षा रक्षांसि विविधानि च ।<br/> प्रेक्ष्य सर्वे कपिवरं सहसा विगतक्लमम्॥ 5.01.84॥</div>
                <div class="vyakhya" id="RAM_k05_S001_V084_B001">कपिवरं विगतक्लमं वीक्ष्य नागादयस्तुष्टुवुः ॥ 5.1.84 ॥</div><br/>
            </div>
            <div class="verse" type="shloka" id="RAM_k05_S001_V085">
                <div class="versetext" uvacha="Valmiki">तस्मिन् प्लवगशार्दूले प्लवमाने हनूमति ।<br/> इक्ष्वाकुकुलमानार्थी चिन्तयामास सागरः॥ 5.01.85॥</div>
                <div class="vyakhya" id="RAM_k05_S001_V085_B001">इक्ष्वाकुकुलस्य स्वोत्पादकस्य मानं सत्कारमर्थयते तथाभूतः ॥ 5.1.85 ॥</div><br/>
            </div>
            <div class="verse" type="shloka" id="RAM_k05_S001_V086">
                <div class="versetext" uvacha="Valmiki">साहाय्यं वानरेन्द्रस्य यदि नाहं हनूमतः ।<br/> करिष्यामि भविष्यामि सर्ववाच्यो विवक्षताम्॥ 5.01.86॥</div>
                <div class="vyakhya" id="RAM_k05_S001_V086_B001">विवक्षतां वागिन्द्रियवत्प्राणिनाम् । सर्ववाच्यः सर्वं वाच्यं निन्दा यस्मिंस्तादृशो भविष्यामि सर्वनिन्दास्पदं भविष्यामीत्यर्थः ॥ 5.1.86 ॥</div><br/>
            </div>
            <div class="verse" type="shloka" id="RAM_k05_S001_V087">
                <div class="versetext" uvacha="Valmiki">अहमिक्ष्वाकुनाथेन सगरेण विवर्धितः ।<br/> इक्ष्वाकुसचिवश्चायं तन्नार्हत्यवसादितुम्॥ 5.01.87॥</div>
                <div class="vyakhya" id="RAM_k05_S001_V087_B001">उक्तमेव विवृणोति अहमिति । तत्तस्मादेषोऽवसादितुमवसत्तुं श्रमं गन्तुं नार्हति । सागरेण विवर्धित इत्युक्त्या कश्चिद्देशः सगरखातस्याप्येतत्संबद्ध इति ज्ञायते ॥ 5.1.87 ॥</div><br/>
            </div>
            <div class="verse" type="shloka" id="RAM_k05_S001_V088">
                <div class="versetext" uvacha="Valmiki">तथा मया विधातव्यं विश्रमेत यथा कपिः ।<br/> शेषं च मयि विश्रान्तः सुखी सोऽतितरिष्यति॥ 5.01.88॥</div>
                <div class="vyakhya" id="RAM_k05_S001_V088_B001">शेषं मार्गशेषम् ॥ 5.1.88 ॥</div><br/>
            </div>
            <div class="verse" type="shloka" id="RAM_k05_S001_V089">
                <div class="versetext" uvacha="Valmiki">इति कृत्वा मतिं साध्वीं समुद्रश्छन्नमम्भसि ।<br/> हिरण्यनाभं मैनाकमुवाच गिरिसत्तमम्॥ 5.01.89॥</div>
                <div class="vyakhya" id="RAM_k05_S001_V089_B001">अम्भसि स्वाम्भसि छन्नं हिरण्यनाभं हिरण्यप्रधानम् तन्मयमिति यावत् । <span class="quote">नाभिः प्रधाने कस्तूर्याम्</span> इति ॥ 5.1.89 ॥</div><br/>
            </div>
            <div class="verse" type="shloka" id="RAM_k05_S001_V090">
                <div class="versetext" uvacha="Valmiki">त्वमिहासुरसङ्घानां देवराज्ञा महात्मना ।<br/> पातालनिलयानां हि परिघः संनिवेशितः॥ 5.01.90॥</div>
                <div class="vyakhya" id="RAM_k05_S001_V090_B001">परिघ इति पक्षच्छेदभयात्समुद्रप्रवेशानन्तरं पातालस्थराक्षसनिरोधार्थं द्वारनिरोधकपरिघवन्मैनाकः स्थापित इत्यर्थः ॥ 5.1.90 ॥</div><br/>
            </div>
            <div class="verse" type="shloka" id="RAM_k05_S001_V091">
                <div class="versetext" uvacha="Valmiki">त्वमेषां ज्ञातवीर्याणां पुनरेवोत्पतिष्यताम् ।<br/> पातालस्याप्रमेयस्य द्वारमावृत्य तिष्ठसि॥ 5.01.91॥</div>
                <div class="vyakhya" id="RAM_k05_S001_V091_B001">ज्ञातवीर्याणां देवराजेनेति शेषः । एषामसुराणाम् ॥ 5.1.91 ॥</div><br/>
            </div>
            <div class="verse" type="shloka" id="RAM_k05_S001_V092">
                <div class="versetext" uvacha="Valmiki">तिर्यगूर्ध्वमधश्चैव शक्तिस्ते शैल वर्धितुम् ।<br/> तस्मात् संचोदयामि त्वामुत्तिष्ठ गिरिसत्तम॥ 5.01.92॥</div>
                <div class="vyakhya" id="RAM_k05_S001_V092_B001">शक्तिस्ते अस्तीति शेषः । तस्मात्पिहितपातालमुख एव सन्वृद्धिशक्त्या वर्धमानः सन्नूर्ध्वमुत्तिष्ठ ॥ 5.1.92 ॥</div><br/>
            </div>
            <div class="verse" type="shloka" id="RAM_k05_S001_V093">
                <div class="versetext" uvacha="Valmiki">स एष कपिशार्दूलस्त्वामुपर्येति वीर्यवान् ।<br/> हनूमान् रामकार्यार्थी भीमकर्मा खमाप्लुतः ।<br/> श्रमं च प्लवगेन्द्रस्य समीक्ष्योत्थातुमर्हसि॥ 5.01.93॥</div>
                <div class="vyakhya" id="RAM_k05_S001_V093_B001">उपर्येति तवोपरिप्रदेशं प्राप्नोति । तस्माद्विश्रामाय त्वमुत्तिष्ठेति पूर्वेणान्वयः । एतदुत्तरम् <span class="quote">हनूमान्रामकार्यार्थी भीमकर्मा खमाप्लुतः । श्रमं च प्लवगेन्द्रस्य समीक्ष्योत्थातुमर्हसि ॥</span> इति प्राचीनः पाङ्क्तः पाठः । अत्र खमाप्लुतः इत्यनन्तरं केचिच्श्लोकाः प्रक्षिप्ताः। परैरिति कतकः । यतो रामकार्यार्थी यतश्च श्राम्यति ततस्तस्य श्रमं समीक्ष्योत्थातुमर्हसि ॥5.1.93 ॥</div><br/>
            </div>
            <div class="verse" type="shloka" id="RAM_k05_S001_V094">
                <div class="versetext" uvacha="Valmiki">हिरण्यगर्भो मैनाको निशम्य लवणाम्भसः ।<br/> उत्पपात जलात् तूर्णं महाद्रुमलतावृतः॥ 5.01.94॥</div>
                <div class="vyakhya" id="RAM_k05_S001_V094_B001"></div><br/>
            </div>
            <div class="verse" type="shloka" id="RAM_k05_S001_V095">
                <div class="versetext" uvacha="Valmiki">स सागरजलं भित्त्वा बभूवात्युच्छ्रितस्तदा ।<br/> यथा जलधरं भित्त्वा दीप्तरश्मिर्दिवाकरः॥ 5.01.95॥</div>
                <div class="vyakhya" id="RAM_k05_S001_V095_B001"></div><br/>
            </div>
            <div class="verse" type="shloka" id="RAM_k05_S001_V096">
                <div class="versetext" uvacha="Valmiki">स महात्मा मुहूर्तेन पर्वतः सलिलावृतः ।<br/> दर्शयामास शृङ्गाणि सागरेण नियोजितः॥ 5.01.96॥</div>
                <div class="vyakhya" id="RAM_k05_S001_V096_B001">लवणाम्भसः वचो निशम्येत्यर्थः ॥ 5.1.94,96 ॥</div><br/>
            </div>
            <div class="verse" type="shloka" id="RAM_k05_S001_V097">
                <div class="versetext" uvacha="Valmiki">शातकुम्भमयैः शृङ्गैः सकिंनरमहोरगैः ।<br/> आदित्योदयसंकाशैरुल्लिखद्भिरिवाम्बरम्॥ 5.01.97॥</div>
                <div class="vyakhya" id="RAM_k05_S001_V097_B001">एतदुत्तरम् <span class="quote">शातकुम्भमयैः</span> इत्यादि । अत्रापि द्वित्रश्लोकप्रक्षेपः परेषाम् । हिरण्यनाभत्वविवरणम् शातकुम्भमयैरिति । आदित्योदयसङ्काशैरिति उपलक्षित इति शेषः ॥ 5.1.97 ॥</div><br/>
            </div>
            <div class="verse" type="shloka" id="RAM_k05_S001_V098">
                <div class="versetext" uvacha="Valmiki">तस्य जाम्बूनदैः शृङ्गैः पर्वतस्य समुत्थितैः ।<br/> आकाशं शस्त्रसंकाशमभवत् काञ्चनप्रभम्॥ 5.01.98॥</div>
                <div class="vyakhya" id="RAM_k05_S001_V098_B001"></div><br/>
            </div>
            <div class="verse" type="shloka" id="RAM_k05_S001_V099">
                <div class="versetext" uvacha="Valmiki">जातरूपमयैः शृङ्गैर्भ्राजमानैर्महाप्रभैः ।<br/> आदित्यशतसंकाशः सोऽभवद् गिरिसत्तमः॥ 5.01.99॥</div>
                <div class="vyakhya" id="RAM_k05_S001_V099_B001">शस्त्रसङ्काशं शस्त्रवच्छ्याममाकाशं काञ्चनप्रभमभवत् ॥ 5.1.98,99 ॥</div><br/>
            </div>
            <div class="verse" type="shloka" id="RAM_k05_S001_V0100">
                <div class="versetext" uvacha="Valmiki">समुत्थितमसङ्गेन हनूमानग्रतः स्थितम् ।<br/> मध्ये लवणतोयस्य विघ्नोऽयमिति निश्चितः॥ 5.01.100॥</div>
                <div class="vyakhya" id="RAM_k05_S001_V0100_B001">असङ्गेनाविलम्बेन ॥ 5.1.100 ॥</div><br/>
            </div>
            <div class="verse" type="shloka" id="RAM_k05_S001_V0101">
                <div class="versetext" uvacha="Valmiki">स तमुच्छ्रितमत्यर्थं महावेगो महाकपिः ।<br/> उरसा पातयामास जीमूतमिव मारुतः॥ 5.01.101॥</div>
                <div class="vyakhya" id="RAM_k05_S001_V0101_B001">पातयामास तमत्यर्थमुच्छ्रितं दृष्ट्वा तच्छृङ्गं पातयामासेत्यर्थः ॥ 5.1.101 ॥</div><br/>
            </div>
            <div class="verse" type="shloka" id="RAM_k05_S001_V0102">
                <div class="versetext" uvacha="Valmiki">स तदासादितस्तेन कपिना पर्वतोत्तमः ।<br/> बुद्‍ध्वा तस्य हरेर्वेगं जहर्ष च ननाद च॥ 5.01.102॥</div>
                <div class="vyakhya" id="RAM_k05_S001_V0102_B001">सादितोऽवसादितः अधःकृत इति यावत् । <span class="quote">जहर्ष च ननाद च</span> इति प्राचीनः पाठः । बलवैभवं दृष्ट्वा जहर्ष स्वोत्थानप्रयोजनावेदनाय ननाद शब्दं कृतवान् । <span class="quote">ननन्द</span> इति त्वाधुनिककल्पितः पाठः ॥ 5.1.102 ॥</div><br/>
            </div>
            <div class="verse" type="shloka" id="RAM_k05_S001_V0103">
                <div class="versetext" uvacha="Valmiki">तमाकाशगतं वीरमाकाशे समुपस्थितः ।<br/> प्रीतो हृष्टमना वाक्यमब्रवीत् पर्वतः कपिम्॥ 5.01.103॥</div>
                <div class="vyakhya" id="RAM_k05_S001_V0103_B001"></div><br/>
            </div>
            <div class="verse" type="shloka" id="RAM_k05_S001_V0104">
                <div class="versetext" uvacha="Valmiki">मानुषं धारयन् रूपमात्मनः शिखरे स्थितः ।<br/> दुष्करं कृतवान् कर्म त्वमिदं वानरोत्तम॥ 5.01.104॥</div>
                <div class="vyakhya" id="RAM_k05_S001_V0104_B001">तदेव विवृणोति तमिति ॥ 5.1.103,104 ॥</div><br/>
            </div>
            <div class="verse" type="shloka" id="RAM_k05_S001_V0105">
                <div class="versetext" uvacha="Valmiki">निपत्य मम शृङ्गेषु सुखं विश्रम्य गम्यताम् ।<br/> राघवस्य कुले जातैरुदधिः परिवर्धितः॥ 5.01.105॥</div>
                <div class="vyakhya" id="RAM_k05_S001_V0105_B001">राघवस्य कुले जातैः सगरपुत्रैः ॥ 5.1.105 ॥</div><br/>
            </div>
            <div class="verse" type="shloka" id="RAM_k05_S001_V0106">
                <div class="versetext" uvacha="Valmiki">स त्वां रामहिते युक्तं प्रत्यर्चयति सागरः ।<br/> कृते च प्रतिकर्तव्यमेष धर्मः सनातनः॥ 5.01.106॥</div>
                <div class="vyakhya" id="RAM_k05_S001_V0106_B001">कृतमुपकारः ॥ 5.1.106 ॥</div><br/>
            </div>
            <div class="verse" type="shloka" id="RAM_k05_S001_V0107">
                <div class="versetext" uvacha="Valmiki">सोऽयं तत्प्रतिकारार्थी त्वत्तः सम्मानमर्हति ।<br/> त्वन्निमित्तमनेनाहं बहुमानात् प्रचोदितः॥ 5.01.107॥</div>
                <div class="vyakhya" id="RAM_k05_S001_V0107_B001">सोऽयं राघवकुलजः सागरस्तत्प्रतिकारार्थी तत्कुलप्रत्युपकारार्थी । त्वत्तः सत्क्रियमाणाद्द्वारभूतात्संमानं राघवकुलपूजामर्हति । त्वन्निमित्तं त्वत्सत्कारार्थं प्रचोदितः प्रेरितः ॥ 5.1.107 ॥</div><br/>
            </div>
            <div class="verse" type="shloka" id="RAM_k05_S001_V0108">
                <div class="versetext" uvacha="Valmiki">योजनानां शतं चापि कपिरेष खमाप्लुतः ।<br/> तव सानुषु विश्रान्तः शेषं प्रक्रमतामिति॥ 5.01.108॥</div>
                <div class="vyakhya" id="RAM_k05_S001_V0108_B001">प्रेरणाप्रकारः-- योजनानामिति । योजनानां शतमपि प्रक्रमितुं खमाप्लुत एष कपिः शेषं प्रकान्तावशेषं तव सानुषु विश्रान्तः सन्प्रक्रमतामिति यतः प्रेरितोऽस्मि, अतो मयि तिष्ठ । स्थित्वा विश्रम्य पश्चाद्गम्यतामिति योजना । अत्र <span class="quote">तिष्ठ त्वम्</span> इत्यर्धं प्रक्षिप्तमिति केचित् ॥ 5.1.108 ॥</div><br/>
            </div>
            <div class="verse" type="shloka" id="RAM_k05_S001_V0109">
                <div class="versetext" uvacha="Valmiki">तिष्ठ त्वं हरिशार्दूल मयि विश्रम्य गम्यताम् ।<br/> तदिदं गन्धवत् स्वादु कन्दमूलफलं बहु॥ 5.01.109॥</div>
                <div class="vyakhya" id="RAM_k05_S001_V0109_B001">तत्तस्माद्यदिदं कन्दादि मयि बहु दृश्यते तदास्वाद्येत्यन्वयः ॥ 5.1.109 ॥</div><br/>
            </div>
            <div class="verse" type="shloka" id="RAM_k05_S001_V0110">
                <div class="versetext" uvacha="Valmiki">तदास्वाद्य हरिश्रेष्ठ विश्रान्तोऽथ गमिष्यसि ।<br/> अस्माकमपि सम्बन्धः कपिमुख्य त्वयास्ति वै ।<br/> प्रख्यातस्त्रिषु लोकेषु महागुणपरिग्रहः॥ 5.01.110॥</div>
                <div class="vyakhya" id="RAM_k05_S001_V0110_B001">अस्माकमपि संबन्धस्त्वत्साहाय्यकरणप्रयोजकः इति शेषः । तं संबन्धं वक्तुमाह-- प्रख्यात इति । भवान्महागुणपरिग्रहः बहुव्रीहिरयम्, अतस्त्रिषु लोकेषु प्रख्यातः ॥ 5.1.110 ॥</div><br/>
            </div>
            <div class="verse" type="shloka" id="RAM_k05_S001_V0111">
                <div class="versetext" uvacha="Valmiki">वेगवन्तः प्लवन्तो ये प्लवगा मारुतात्मज ।<br/> तेषां मुख्यतमं मन्ये त्वामहं कपिकुञ्जर॥ 5.01.111॥</div>
                <div class="vyakhya" id="RAM_k05_S001_V0111_B001">तादृशं त्वां ये वेगवन्तः प्लवगाः सन्ति तेषां मुख्यतमं मन्ये ॥ 5.1.111 ॥</div><br/>
            </div>
            <div class="verse" type="shloka" id="RAM_k05_S001_V0112">
                <div class="versetext" uvacha="Valmiki">अतिथिः किल पूजार्हः प्राकृतोऽपि विजानता ।<br/> धर्मं जिज्ञासमानेन किं पुनर्यादृशो भवान्॥ 5.01.112॥</div>
                <div class="vyakhya" id="RAM_k05_S001_V0112_B001">भवान्यादृशस्तादृशः पूज्य इति किं पुनरिति योजना ॥ 5.1.112 ॥</div><br/>
            </div>
            <div class="verse" type="shloka" id="RAM_k05_S001_V0113">
                <div class="versetext" uvacha="Valmiki">त्वं हि देववरिष्ठस्य मारुतस्य महात्मनः ।<br/> पुत्रस्तस्यैव वेगेन सदृशः कपिकुञ्जर॥ 5.01.113॥</div>
                <div class="vyakhya" id="RAM_k05_S001_V0113_B001">विवक्षितप्राशस्त्यमेवाह त्वं हीति ॥ 5.1.113 ॥</div><br/>
            </div>
            <div class="verse" type="shloka" id="RAM_k05_S001_V0114">
                <div class="versetext" uvacha="Valmiki">पूजिते त्वयि धर्मज्ञे पूजां प्राप्नोति मारुतः ।<br/> तस्मात् त्वं पूजनीयो मे शृणु चाप्यत्र कारणम्॥ 5.01.114॥</div>
                <div class="vyakhya" id="RAM_k05_S001_V0114_B001"></div><br/>
            </div>
            <div class="verse" type="shloka" id="RAM_k05_S001_V0115">
                <div class="versetext" uvacha="Valmiki">पूर्वं कृतयुगे तात पर्वताः पक्षिणोऽभवन् ।<br/> तेऽपि जग्मुर्दिशः सर्वा गरुडा इव वेगिनः॥ 5.01.115॥</div>
                <div class="vyakhya" id="RAM_k05_S001_V0115_B001"></div><br/>
            </div>
            <div class="verse" type="shloka" id="RAM_k05_S001_V0116">
                <div class="versetext" uvacha="Valmiki">ततस्तेषु प्रयातेषु देवसङ्घाः सहर्षिभिः ।<br/> भूतानि च भयं जग्मुस्तेषां पतनशङ्कया॥ 5.01.116॥</div>
                <div class="vyakhya" id="RAM_k05_S001_V0116_B001"></div><br/>
            </div>
            <div class="verse" type="shloka" id="RAM_k05_S001_V0117">
                <div class="versetext" uvacha="Valmiki">ततः क्रुद्धः सहस्राक्षः पर्वतानां शतक्रतुः ।<br/> पक्षांश्चिच्छेद वज्रेण ततः शतसहस्रशः॥ 5.01.117॥</div>
                <div class="vyakhya" id="RAM_k05_S001_V0117_B001">हनुमद्द्वारकमारुतपूजायां कारणान्तरमप्याह-- शृणु चापीति ॥ 5.1.114,117॥</div><br/>
            </div>
            <div class="verse" type="shloka" id="RAM_k05_S001_V0118">
                <div class="versetext" uvacha="Valmiki">स मामुपगतः क्रुद्धो वज्रमुद्यम्य देवराट् ।<br/> ततोऽहं सहसा क्षिप्तः श्वसनेन महात्मना॥ 5.01.118॥</div>
                <div class="vyakhya" id="RAM_k05_S001_V0118_B001"></div><br/>
            </div>
            <div class="verse" type="shloka" id="RAM_k05_S001_V0119">
                <div class="versetext" uvacha="Valmiki">अस्मिँल्लवणतोये च प्रक्षिप्तः प्लवगोत्तम ।<br/> गुप्तपक्षः समग्रश्च तव पित्राभिरक्षितः॥ 5.01.119॥</div>
                <div class="vyakhya" id="RAM_k05_S001_V0119_B001">क्षिप्त आकाशमुत्क्षिप्तः ॥ 5.1.118,119 ॥</div><br/>
            </div>
            <div class="verse" type="shloka" id="RAM_k05_S001_V0120">
                <div class="versetext" uvacha="Valmiki">ततोऽहं मानयामि त्वां मान्योऽसि मम मारुते ।<br/> त्वया ममैष सम्बन्धः कपिमुख्य महागुणः॥ 5.01.120॥</div>
                <div class="vyakhya" id="RAM_k05_S001_V0120_B001">तत उक्तकारणादेष संबन्धः पूजाप्रयोजकः स्वरक्षकपुत्रत्वरूपः ॥ 5.1.120 ॥</div><br/>
            </div>
            <div class="verse" type="shloka" id="RAM_k05_S001_V0121">
                <div class="versetext" uvacha="Valmiki">अस्मिन् नेवंगते कार्ये सागरस्य ममैव च ।<br/> प्रीतिं प्रीतमनाः कर्तुं त्वमर्हसि महामते॥ 5.01.121॥</div>
                <div class="vyakhya" id="RAM_k05_S001_V0121_B001">अस्मिन्कार्ये प्रत्युपकाररूपे । एवंगते सति चिरात्प्राप्ते सति । मया समुद्रेण चेति शेषः । त्वं पूजास्वीकारेण तयोः प्रीतिं कर्तुमर्हसि ॥ 5.1.121 ॥</div><br/>
            </div>
            <div class="verse" type="shloka" id="RAM_k05_S001_V0122">
                <div class="versetext" uvacha="Valmiki">श्रमं मोक्षय पूजां च गृहाण हरिसत्तम ।<br/> प्रीतिं च मम मान्यस्य प्रीतोऽस्मि तव दर्शनात्॥ 5.01.122॥</div>
                <div class="vyakhya" id="RAM_k05_S001_V0122_B001">मान्यस्य वायुसंबन्धात्तव पूज्यस्य मम प्रीतिं कुर्विति शेषः ॥ 5.1.122 ॥</div><br/>
            </div>
            <div class="verse" type="shloka" id="RAM_k05_S001_V0123">
                <div class="versetext" uvacha="Valmiki">एवमुक्तः कपिश्रेष्ठस्तं नगोत्तममब्रवीत् ।<br/> प्रीतोऽस्मि कृतमातिथ्यं मन्युरेषोऽपनीयताम्॥ 5.01.123॥</div>
                <div class="vyakhya" id="RAM_k05_S001_V0123_B001"></div><br/>
            </div>
            <div class="verse" type="shloka" id="RAM_k05_S001_V0124">
                <div class="versetext" uvacha="Valmiki">त्वरते कार्यकालो मे अहश्चाप्यतिवर्तते ।<br/> प्रतिज्ञा च मया दत्ता न स्थातव्यमिहान्तरा॥ 5.01.124॥</div>
                <div class="vyakhya" id="RAM_k05_S001_V0124_B001">मन्युः पूजानङ्गीकारजं दैन्यम् ॥ 5.1.123,124 ॥</div><br/>
            </div>
            <div class="verse" type="shloka" id="RAM_k05_S001_V0125">
                <div class="versetext" uvacha="Valmiki">इत्युक्त्वा पाणिना शैलमालभ्य हरिपुङ्गवः ।<br/> जगामाकाशमाविश्य वीर्यवान् प्रहसन्निव॥ 5.01.125॥</div>
                <div class="vyakhya" id="RAM_k05_S001_V0125_B001">शैलमालभ्य स्पृष्ट्वा । प्रहसन्निवेति एतावत्प्लवनेऽपि श्रममारोप्य वृथाऽयं प्रयास एतयोरिति प्रहासः ॥ 5.1.125 ॥</div><br/>
            </div>
            <div class="verse" type="shloka" id="RAM_k05_S001_V0126">
                <div class="versetext" uvacha="Valmiki">स पर्वतसमुद्राभ्यां बहुमानादवेक्षितः ।<br/> पूजितश्चोपपन्नाभिराशीर्भिरभिनन्दितः॥ 5.01.126॥</div>
                <div class="vyakhya" id="RAM_k05_S001_V0126_B001">उपपन्नाभिस्तत्काले युक्ताभिः ॥ 5.1.126 ॥</div><br/>
            </div>
            <div class="verse" type="shloka" id="RAM_k05_S001_V0127">
                <div class="versetext" uvacha="Valmiki">अथोर्ध्वं दूरमागत्य हित्वा शैलमहार्णवौ ।<br/> पितुः पन्थानमासाद्य जगाम विमलेऽम्बरे॥ 5.01.127॥</div>
                <div class="vyakhya" id="RAM_k05_S001_V0127_B001">अथोर्ध्वं यत्र देशे स्थितस्ततोऽपि बहूर्ध्वम् । पितुः पन्थानं वायुमार्गम् ॥ 5.1.127 ॥</div><br/>
            </div>
            <div class="verse" type="shloka" id="RAM_k05_S001_V0128">
                <div class="versetext" uvacha="Valmiki">भूयश्चोर्ध्वं गतिं प्राप्य गिरिं तमवलोकयन् ।<br/> वायुसूनुर्निरालम्बो जगाम कपिकुञ्जरः॥ 5.01.128॥</div>
                <div class="vyakhya" id="RAM_k05_S001_V0128_B001">भूय ऊर्ध्वं ततोऽपि बहूर्ध्वं तं गिरिमधःप्रदेशवर्तिनमवलोकयन् ॥ 5.1.128 ॥</div><br/>
            </div>
            <div class="verse" type="shloka" id="RAM_k05_S001_V0129">
                <div class="versetext" uvacha="Valmiki">तद् द्वितीयं हनुमतो दृष्ट्वा कर्म सुदुष्करम् ।<br/> प्रशशंसुः सुराः सर्वे सिद्धाश्च परमर्षयः॥ 5.01.129॥</div>
                <div class="vyakhya" id="RAM_k05_S001_V0129_B001">तद्द्वितीयं कर्माविश्रम्यैव पुनरत्यूर्ध्वं पतनरूपं कर्म ॥ 5.1.129 ॥</div><br/>
            </div>
            <div class="verse" type="shloka" id="RAM_k05_S001_V0130">
                <div class="versetext" uvacha="Valmiki">देवताश्चाभवन् हृष्टास्तत्रस्थास्तस्य कर्मणा ।<br/> काञ्चनस्य सुनाभस्य सहस्राक्षश्च वासवः॥ 5.01.130॥</div>
                <div class="vyakhya" id="RAM_k05_S001_V0130_B001"></div><br/>
            </div>
            <div class="verse" type="shloka" id="RAM_k05_S001_V0131">
                <div class="versetext" uvacha="Valmiki">उवाच वचनं धीमान् परितोषात् सगद‍्गदम् ।<br/> सुनाभं पर्वतश्रेष्ठं स्वयमेव शचीपतिः॥ 5.01.131॥</div>
                <div class="vyakhya" id="RAM_k05_S001_V0131_B001">तत्रस्था मैनाकस्था गणनस्था वा । तस्य काञ्चनस्य काञ्चनमयस्य सुनाभस्य शोभनमध्यस्य मैनाकस्य कर्मणा जलादुत्थानरूपेण देवता इन्द्रश्च तुष्टः ॥ 5.1.130,131 ॥</div><br/>
            </div>
            <div class="verse" type="shloka" id="RAM_k05_S001_V0132">
                <div class="versetext" uvacha="Valmiki">हिरण्यनाभ शैलेन्द्र परितुष्टोऽस्मि ते भृशम् ।<br/> अभयं ते प्रयच्छामि गच्छ सौम्य यथासुखम्॥ 5.01.132॥</div>
                <div class="vyakhya" id="RAM_k05_S001_V0132_B001">अभयं स्वकृतपक्षच्छेदशङ्काजनितभयाभावम् ॥ 5.1.132 ॥</div><br/>
            </div>
            <div class="verse" type="shloka" id="RAM_k05_S001_V0133">
                <div class="versetext" uvacha="Valmiki">साह्यं कृतं ते सुमहद् विश्रान्तस्य हनूमतः ।<br/> क्रमतो योजनशतं निर्भयस्य भये सति॥ 5.01.133॥</div>
                <div class="vyakhya" id="RAM_k05_S001_V0133_B001"></div><br/>
            </div>
            <div class="verse" type="shloka" id="RAM_k05_S001_V0134">
                <div class="versetext" uvacha="Valmiki">रामस्यैष हितायैव याति दाशरथेः कपिः ।<br/> सत्क्रियां कुर्वता शक्त्या तोषितोऽस्मि दृढं त्वया॥ 5.01.134॥</div>
                <div class="vyakhya" id="RAM_k05_S001_V0134_B001"></div><br/>
            </div>
            <div class="verse" type="shloka" id="RAM_k05_S001_V0135">
                <div class="versetext" uvacha="Valmiki">स तत् प्रहर्षमलभद् विपुलं पर्वतोत्तमः ।<br/> देवतानां पतिं दृष्ट्वा परितुष्टं शतक्रतुम्॥ 5.01.135॥</div>
                <div class="vyakhya" id="RAM_k05_S001_V0135_B001">निर्भयस्यापि भये सतीवोपचारार्थं साह्यं कृतं यतः, अतः परितुष्टः इत्यन्वयः ॥ 5.1.133,135 ॥</div><br/>
            </div>
            <div class="verse" type="shloka" id="RAM_k05_S001_V0136">
                <div class="versetext" uvacha="Valmiki">स वै दत्तवरः शैलो बभूवावस्थितस्तदा ।<br/> हनूमांश्च मुहूर्तेन व्यतिचक्राम सागरम्॥ 5.01.136॥</div>
                <div class="vyakhya" id="RAM_k05_S001_V0136_B001">अवस्थितः जलान्तरमग्र इत्यर्थः । सागरं मैनाकाधिष्ठितसागरप्रदेशम् ॥ 5.1.136 ॥</div><br/>
            </div>
            <div class="verse" type="shloka" id="RAM_k05_S001_V0137">
                <div class="versetext" uvacha="Valmiki">ततो देवाः सगन्धर्वाः सिद्धाश्च परमर्षयः ।<br/> अब्रुवन् सूर्यसंकाशां सुरसां नागमातरम्॥ 5.01.137॥</div>
                <div class="vyakhya" id="RAM_k05_S001_V0137_B001"></div><br/>
            </div>
            <div class="verse" type="shloka" id="RAM_k05_S001_V0138">
                <div class="versetext" uvacha="Valmiki">अयं वातात्मजः श्रीमान् प्लवते सागरोपरि ।<br/> हनूमान् नाम तस्य त्वं मुहूर्तं विघ्नमाचर॥ 5.01.138॥</div>
                <div class="vyakhya" id="RAM_k05_S001_V0138_B001">अथ देवैर्लङ्कां प्रविष्टस्य हनुमतः कार्यक्षमबलपरीक्षणार्थं सरसाप्रवर्तनम्-- त इत्यादि ॥ 5.1.137,138 ॥</div><br/>
            </div>
            <div class="verse" type="shloka" id="RAM_k05_S001_V0139">
                <div class="versetext" uvacha="Valmiki">राक्षसं रूपमास्थाय सुघोरं पर्वतोपमम् ।<br/> दंष्ट्राकरालं पिङ्गाक्षं वक्त्रं कृत्वा नभःस्पृशम्॥ 5.01.139॥</div>
                <div class="vyakhya" id="RAM_k05_S001_V0139_B001">नभःस्पृशमिति पुंस्त्वमार्षम् । वक्रशब्दोऽर्धर्चादिर्वा ॥ 5.1.139 ॥</div><br/>
            </div>
            <div class="verse" type="shloka" id="RAM_k05_S001_V0140">
                <div class="versetext" uvacha="Valmiki">बलमिच्छामहे ज्ञातुं भूयश्चास्य पराक्रमम् ।<br/> त्वां विजेष्यत्युपायेन विषादं वा गमिष्यति॥ 5.01.140॥</div>
                <div class="vyakhya" id="RAM_k05_S001_V0140_B001"></div><br/>
            </div>
            <div class="verse" type="shloka" id="RAM_k05_S001_V0141">
                <div class="versetext" uvacha="Valmiki">एवमुक्ता तु सा देवी दैवतैरभिसत्कृता ।<br/> समुद्रमध्ये सुरसा बिभ्रती राक्षसं वपुः॥ 5.01.141॥</div>
                <div class="vyakhya" id="RAM_k05_S001_V0141_B001">बलं ज्ञानबलमुपायबलं च पराक्रमं च ज्ञातुमिच्छामहे । तदेव विवृणोति-- त्वामिति ॥ 5.1.140,141 ॥</div><br/>
            </div>
            <div class="verse" type="shloka" id="RAM_k05_S001_V0142">
                <div class="versetext" uvacha="Valmiki">विकृतं च विरूपं च सर्वस्य च भयावहम् ।<br/> प्लवमानं हनूमन्तमावृत्येदमुवाच ह॥ 5.01.142॥</div>
                <div class="vyakhya" id="RAM_k05_S001_V0142_B001">भयस्य च भयावहम् इति पाठे सर्वलोकभयस्यापीत्यर्थः ॥ 5.1.142 ॥</div><br/>
            </div>
            <div class="verse" type="shloka" id="RAM_k05_S001_V0143">
                <div class="versetext" uvacha="Valmiki">मम भक्ष्यः प्रदिष्टस्त्वमीश्वरैर्वानरर्षभ ।<br/> अहं त्वां भक्षयिष्यामि प्रविशेदं ममाननम्॥ 5.01.143॥</div>
                <div class="vyakhya" id="RAM_k05_S001_V0143_B001">ईश्वरैर्देवैः ॥ 5.1.143 ॥</div><br/>
            </div>
            <div class="verse" type="shloka" id="RAM_k05_S001_V0144">
                <div class="versetext" uvacha="Valmiki">वर एष पुरा दत्तो मम धात्रेति सत्वरा ।<br/> व्यादाय वक्त्रं विपुलं स्थिता सा मारुतेः पुरः॥ 5.01.144॥</div>
                <div class="vyakhya" id="RAM_k05_S001_V0144_B001">एष वरः पुर आगतस्य वदनप्रवेशरूपः इत्युक्त्वेति शेषः । सत्वरा त्वरासहिता सा सुरसा ॥ 5.1.144 ॥</div><br/>
            </div>
            <div class="verse" type="shloka" id="RAM_k05_S001_V0145">
                <div class="versetext" uvacha="Valmiki">एवमुक्तः सुरसया प्रहृष्टवदनोऽब्रवीत् ।<br/> रामो दाशरथिर्नाम प्रविष्टो दण्डकावनम् ।<br/> लक्ष्मणेन सह भ्रात्रा वैदेह्या चापि भार्यया॥ 5.01.145॥</div>
                <div class="vyakhya" id="RAM_k05_S001_V0145_B001">प्रहृष्टवदनः । दत्तभक्षणवराया अपि सकाशान्निस्तारोपायज्ञानजो हर्षः ॥ 5.1.145 ॥</div><br/>
            </div>
            <div class="verse" type="shloka" id="RAM_k05_S001_V0146">
                <div class="versetext" uvacha="Valmiki">अन्यकार्यविषक्तस्य बद्धवैरस्य राक्षसैः ।<br/> तस्य सीता हृता भार्या रावणेन यशस्विनी॥ 5.01.146॥</div>
                <div class="vyakhya" id="RAM_k05_S001_V0146_B001">कार्यविषक्तस्य मायामृगवधे प्रसक्तस्य । बद्धवैरस्य शूर्पणखाविरूपकरणादिकर्मणेति शेषः ॥ 5.1.146 ॥</div><br/>
            </div>
            <div class="verse" type="shloka" id="RAM_k05_S001_V0147">
                <div class="versetext" uvacha="Valmiki">तस्याः सकाशं दूतोऽहं गमिष्ये रामशासनात् ।<br/> कर्तुमर्हसि रामस्य साह्यं विषयवासिनि॥ 5.01.147॥</div>
                <div class="vyakhya" id="RAM_k05_S001_V0147_B001">रामसाह्यकरणे हेतुः रामस्य विषयवासिनीति । तस्य सर्वाधिपतित्वात् ॥ 5.1.147 ॥</div><br/>
            </div>
            <div class="verse" type="shloka" id="RAM_k05_S001_V0148">
                <div class="versetext" uvacha="Valmiki">अथवा मैथिलीं दृष्ट्वा रामं चाक्लिष्टकारिणम् ।<br/> आगमिष्यामि ते वक्त्रं सत्यं प्रतिशृणोमि ते॥ 5.01.148॥</div>
                <div class="vyakhya" id="RAM_k05_S001_V0148_B001">रामं चेति । दृष्ट्वा वृत्तान्तं च विज्ञाप्येति शेषः ॥ 5.1.148 ॥</div><br/>
            </div>
            <div class="verse" type="shloka" id="RAM_k05_S001_V0149">
                <div class="versetext" uvacha="Valmiki">एवमुक्ता हनुमता सुरसा कामरूपिणी ।<br/> अब्रवीन्नातिवर्तेन्मां कश्चिदेष वरो मम॥ 5.01.149॥</div>
                <div class="vyakhya" id="RAM_k05_S001_V0149_B001">कश्चिदपि मां नातिवर्तेत् अभक्षितो न गच्छेदित्यर्थः परस्मैपदमार्षम् ॥ 5.1.149॥</div><br/>
            </div>
            <div class="verse" type="shloka" id="RAM_k05_S001_V0150">
                <div class="versetext" uvacha="Valmiki">तं प्रयान्तं समुद्वीक्ष्य सुरसा वाक्यमब्रवीत् ।<br/> बलं जिज्ञासमाना सा नागमाता हनूमतः॥ 5.01.150॥</div>
                <div class="vyakhya" id="RAM_k05_S001_V0150_B001">तं प्रयान्तं पुनरागच्छामीत्युक्त्या वरदानं श्रुत्वाऽपि प्रयाणोन्मुखम् । हनुमतस्तस्य बलं जिज्ञासमाना सुरसा वाक्यमब्रवीत् ॥ 5.1.150 ॥</div><br/>
            </div>
            <div class="verse" type="shloka" id="RAM_k05_S001_V0151">
                <div class="versetext" uvacha="Valmiki">निविश्य वदनं मेऽद्य गन्तव्यं वानरोत्तम ।<br/> वर एष पुरा दत्तो मम धात्रेति सत्वरा॥ 5.01.151॥</div>
                <div class="vyakhya" id="RAM_k05_S001_V0151_B001"></div><br/>
            </div>
            <div class="verse" type="shloka" id="RAM_k05_S001_V0152">
                <div class="versetext" uvacha="Valmiki">व्यादाय विपुलं वक्त्रं स्थिता सा मारुतेःपुरः ।<br/> एवमुक्तः सुरसया क्रुद्धो वानरपुंगवः॥ 5.01.152॥</div>
                <div class="vyakhya" id="RAM_k05_S001_V0152_B001">निविश्येति । प्रविश्यैव गन्तव्यम् यदि शक्तिरस्तीत्यर्थः, इत्यब्रवीदित्यन्वयः ॥ 5.1.151,152 ॥</div><br/>
            </div>
            <div class="verse" type="shloka" id="RAM_k05_S001_V0153">
                <div class="versetext" uvacha="Valmiki">अब्रवीत् कुरु वै वक्त्रं येन मां विषहिष्यसि ।<br/> इत्युक्त्वा सुरसां क्रुद्धो दशयोजनमायताम्॥ 5.01.153॥</div>
                <div class="vyakhya" id="RAM_k05_S001_V0153_B001">दशयोजनमायताम् आयतवक्त्रामित्यर्थः ॥ 5.1.153 ॥</div><br/>
            </div>
            <div class="verse" type="shloka" id="RAM_k05_S001_V0154">
                <div class="versetext" uvacha="Valmiki">दशयोजनविस्तारो हनूमानभवत् तदा ।<br/> चकार सुरसाप्यास्यं विंशद् योजनमायतम्॥ 5.01.154॥</div>
                <div class="vyakhya" id="RAM_k05_S001_V0154_B001">चकार सुरसाऽप्यास्यं विंशद्योजनमायतम् इत्यनन्तरम् <span class="quote">तद्ष्ट्वा व्यादितं त्वास्यम्</span> इति पाचिनः पाठः । अत्र <span class="quote">तद्दृष्ट्वा मेघसङ्काशं विंशद्योजनमायतम् । हनुमांस्तु ततः क्रुद्धस्त्रिंशद्योजनमायतः ॥ चकार सुरसा वक्त्रं चत्वारिंशत्तथोच्छ्रितम् । बभूव हनुमान्वीरः पञ्चाशद्योजनोच्छ्रितः ॥ चकार सुरसा वक्त्रं षष्टियोजनमुच्छ्रितम् । तदैव हनुमान्वीरः सप्ततिं योजनोच्छ्रितः ॥ चकार सुरसा वक्त्रमशीतियोजनोच्छ्रितम् । हनुमाननलप्रख्यो नवातिं योजनोच्छ्रितः ॥ चकार सुरसा वक्त्रं शतयोजनमायतम् ॥</span> इति श्लोकास्तु प्रक्षिप्ता इति कतकः ॥5.1.154 ॥</div><br/>
            </div>
            <div class="verse" type="shloka" id="RAM_k05_S001_V0155">
                <div class="versetext" uvacha="Valmiki">तद् दृष्ट्वा व्यादितं त्वास्यं वायुपुत्रः स बुद्धिमान् ।<br/> दीर्घजिह्वं सुरसया सुभीमं नरकोपमम्॥ 5.01.155॥</div>
                <div class="vyakhya" id="RAM_k05_S001_V0155_B001"></div><br/>
            </div>
            <div class="verse" type="shloka" id="RAM_k05_S001_V0156">
                <div class="versetext" uvacha="Valmiki">स संक्षिप्यात्मनः कायं जीमूत इव मारुतिः ।<br/> तस्मिन् मुहूर्ते हनुमान् बभूवाङ्गुष्ठमात्रकः॥ 5.01.156॥</div>
                <div class="vyakhya" id="RAM_k05_S001_V0156_B001"></div><br/>
            </div>
            <div class="verse" type="shloka" id="RAM_k05_S001_V0157">
                <div class="versetext" uvacha="Valmiki">सोऽभिपद्याथ तद्वक्त्रं निष्पत्य च महाबलः ।<br/> अन्तरिक्षे स्थितः श्रीमानिदं वचनमब्रवीत्॥ 5.01.157॥</div>
                <div class="vyakhya" id="RAM_k05_S001_V0157_B001">व्यादितं व्यात्तम् । दीर्घजिह्वत्वादिगुणविशिष्टं व्यात्तं तत्तस्या आस्यं दृष्ट्वेत्यन्वयः ॥ 5.1.155,157 ॥</div><br/>
            </div>
            <div class="verse" type="shloka" id="RAM_k05_S001_V0158">
                <div class="versetext" uvacha="Valmiki">प्रविष्टोऽस्मि हि ते वक्त्रं दाक्षायणि नमोऽस्तुते ।<br/> गमिष्ये यत्र वैदेही सत्यश्चासीद् वरस्तव॥ 5.01.158॥</div>
                <div class="vyakhya" id="RAM_k05_S001_V0158_B001"></div><br/>
            </div>
            <div class="verse" type="shloka" id="RAM_k05_S001_V0159">
                <div class="versetext" uvacha="Valmiki">तं दृष्ट्वा वदनान्मुक्तं चन्द्रं राहुमुखादिव ।<br/> अब्रवीत् सुरसा देवी स्वेन रूपेण वानरम्॥ 5.01.159॥</div>
                <div class="vyakhya" id="RAM_k05_S001_V0159_B001">इदं वचनमितीदंशब्दार्थः । प्रविष्ट इति । दाक्षायणि दक्षप्रजापतिसन्ताने, अत एव नतिः । सत्य आसीत् सत्यो जात इत्यर्थः । वदनप्रवेशरूपत्वात्तस्य ॥ 5.1.158,159 ॥</div><br/>
            </div>
            <div class="verse" type="shloka" id="RAM_k05_S001_V0160">
                <div class="versetext" uvacha="Valmiki">अर्थसिद्ध्यै हरिश्रेष्ठ गच्छ सौम्य यथासुखम् ।<br/> समानय च वैदेहीं राघवेण महात्मना॥ 5.01.160॥</div>
                <div class="vyakhya" id="RAM_k05_S001_V0160_B001">अथ साऽनुगृह्णाति-- अर्थसिद्ध्यै इति । राघवेण त्वद्विज्ञापितवृत्तान्तेन समानय सङ्गमय ॥ 5.1.160 ॥</div><br/>
            </div>
            <div class="verse" type="shloka" id="RAM_k05_S001_V0161">
                <div class="versetext" uvacha="Valmiki">तत् तृतीयं हनुमतो दृष्ट्वा कर्म सुदुष्करम् ।<br/> साधुसाध्विति भूतानि प्रशशंसुस्तदा हरिम्॥ 5.01.161॥</div>
                <div class="vyakhya" id="RAM_k05_S001_V0161_B001"></div><br/>
            </div>
            <div class="verse" type="shloka" id="RAM_k05_S001_V0162">
                <div class="versetext" uvacha="Valmiki">स सागरमनाधृष्यमभ्येत्य वरुणालयम् ।<br/> जगामाकाशमाविश्य वेगेन गरुडोपमः॥ 5.01.162॥</div>
                <div class="vyakhya" id="RAM_k05_S001_V0162_B001">तत्तृतीयं सुरसावक्त्रान्निष्क्रमणरूपम् ॥ 5.1.161,162 ॥</div><br/>
            </div>
            <div class="verse" type="shloka" id="RAM_k05_S001_V0163">
                <div class="versetext" uvacha="Valmiki">सेविते वारिधाराभिः पतगैश्च निषेविते ।<br/> चरिते कैशिकाचार्यैरैरावतनिषेविते॥ 5.01.163॥</div>
                <div class="vyakhya" id="RAM_k05_S001_V0163_B001">वारिधारासेवितत्वादिविशेषणके चन्द्रसूर्यपथे जगामेत्यन्वयः । एकोनसप्ततितमेन । पतगैः पक्षिभिः कैशिकं गाननृत्यविद्या तदाचार्यैस्तुम्बुरुप्रभृतिगन्धर्वैश्चरिते सेविते । ऐरावतम् ऋजुदीर्घमिन्द्रधनुरिति तीर्थः, गजविशेष इत्यन्ये ॥ 5.1.163 ॥</div><br/>
            </div>
            <div class="verse" type="shloka" id="RAM_k05_S001_V0164">
                <div class="versetext" uvacha="Valmiki">सिंहकुञ्जरशार्दूलपतगोरगवाहनैः ।<br/> विमानैः सम्पतद्भिश्च विमलैः समलंकृते॥ 5.01.164॥</div>
                <div class="vyakhya" id="RAM_k05_S001_V0164_B001">पतगोरगाः पक्षिसर्पाः ॥ 5.1.164 ॥</div><br/>
            </div>
            <div class="verse" type="shloka" id="RAM_k05_S001_V0165">
                <div class="versetext" uvacha="Valmiki">वज्राशनिसमस्पर्शैः पावकैरिव शोभिते ।<br/> कृतपुण्यैर्महाभागैः स्वर्गजिद्भिरधिष्ठिते॥ 5.01.165॥</div>
                <div class="vyakhya" id="RAM_k05_S001_V0165_B001">वज्राशनिसमस्पर्शैस्तद्वत्प्राणहरैः पावकैः पञ्चाग्निभिरिव स्वर्गजिद्भिरधिष्ठिते । <span class="quote">समाघातैः</span> इति पाठे ताभ्यां तुल्य आघातोऽभिघातो येषां तैरित्यर्थः ॥ 5.1.165 ॥</div><br/>
            </div>
            <div class="verse" type="shloka" id="RAM_k05_S001_V0166">
                <div class="versetext" uvacha="Valmiki">वहता हव्यमत्यन्तं सेविते चित्रभानुना ।<br/> ग्रहनक्षत्रचन्द्रार्कतारागणविभूषिते॥ 5.01.166॥</div>
                <div class="vyakhya" id="RAM_k05_S001_V0166_B001">चित्रभानुना पञ्चाग्निभिन्नोऽयमग्निश्चित्रभानुः ॥ 5.1.166 ॥</div><br/>
            </div>
            <div class="verse" type="shloka" id="RAM_k05_S001_V0167">
                <div class="versetext" uvacha="Valmiki">महर्षिगणगन्धर्वनागयक्षसमाकुले ।<br/> विविक्ते विमले विश्वे विश्वावसुनिषेविते॥ 5.01.167॥</div>
                <div class="vyakhya" id="RAM_k05_S001_V0167_B001">विश्वे विश्वाश्रये । विश्वावसुर्गन्धर्वराजः ॥ 5.1.167 ॥</div><br/>
            </div>
            <div class="verse" type="shloka" id="RAM_k05_S001_V0168">
                <div class="versetext" uvacha="Valmiki">देवराजगजाक्रान्ते चन्द्रसूर्यपथे शिवे ।<br/> विताने जीवलोकस्य वितते ब्रह्मनिर्मिते॥ 5.01.168॥</div>
                <div class="vyakhya" id="RAM_k05_S001_V0168_B001"></div><br/>
            </div>
            <div class="verse" type="shloka" id="RAM_k05_S001_V0169">
                <div class="versetext" uvacha="Valmiki">बहुशः सेविते वीरैर्विद्याधरगणैर्वृते ।<br/> जगाम वायुमार्गे च गरुत्मानिव मारुतिः॥ 5.01.169॥</div>
                <div class="vyakhya" id="RAM_k05_S001_V0169_B001"></div><br/>
            </div>
            <div class="verse" type="shloka" id="RAM_k05_S001_V0170">
                <div class="versetext" uvacha="Valmiki">हनुमान् मेघजालानि प्राकर्षन् मारुतो यथा ।<br/> कालागुरुसवर्णानि रक्तपीतसितानि च॥ 5.01.170॥</div>
                <div class="vyakhya" id="RAM_k05_S001_V0170_B001"></div><br/>
            </div>
            <div class="verse" type="shloka" id="RAM_k05_S001_V0171">
                <div class="versetext" uvacha="Valmiki">कपिना कृष्यमाणानि महाभ्राणि चकाशिरे ।<br/> प्रविशन्नभ्रजालानि निष्पतंश्च पुनः पुनः॥ 5.01.171॥</div>
                <div class="vyakhya" id="RAM_k05_S001_V0171_B001"></div><br/>
            </div>
            <div class="verse" type="shloka" id="RAM_k05_S001_V0172">
                <div class="versetext" uvacha="Valmiki">प्रावृषीन्दुरिवाभाति निष्पतन् प्रविशंस्तदा ।<br/> प्रदृश्यमानः सर्वत्र हनूमान् मारुतात्मजः॥ 5.01.172॥</div>
                <div class="vyakhya" id="RAM_k05_S001_V0172_B001"></div><br/>
            </div>
            <div class="verse" type="shloka" id="RAM_k05_S001_V0173">
                <div class="versetext" uvacha="Valmiki">भेजेऽम्बरं निरालम्बं पक्षयुक्त इवाद्रिराट् ।<br/> प्लवमानं तु तं दृष्ट्वा सिंहिका नाम राक्षसी॥ 5.01.173॥</div>
                <div class="vyakhya" id="RAM_k05_S001_V0173_B001">देवराजानां गताः पुण्डरीकादयः । वितानेऽवकाशावरणवस्त्रे <span class="quote">चान्दवा</span> इति प्रसिद्धे ॥ 5.1.168,173 ॥</div><br/>
            </div>
            <div class="verse" type="shloka" id="RAM_k05_S001_V0174">
                <div class="versetext" uvacha="Valmiki">मनसा चिन्तयामास प्रवृद्धा कामरूपिणी ।<br/> अद्य दीर्घस्य कालस्य भविष्याम्यहमाशिता॥ 5.01.174॥</div>
                <div class="vyakhya" id="RAM_k05_S001_V0174_B001">आशिता कृतभोजना ॥ 5.1.174 ॥</div><br/>
            </div>
            <div class="verse" type="shloka" id="RAM_k05_S001_V0175">
                <div class="versetext" uvacha="Valmiki">इदं मम महासत्त्वं चिरस्य वशमागतम् ।<br/> इति संचिन्त्य मनसा च्छायामस्य समाक्षिपत्॥ 5.01.175॥</div>
                <div class="vyakhya" id="RAM_k05_S001_V0175_B001">समाक्षिपज्जग्राह । छायाग्रहणेन तद्वस्तुनिरोधशक्तिस्तस्या ब्रह्मदत्ता ॥ 5.1.175 ॥</div><br/>
            </div>
            <div class="verse" type="shloka" id="RAM_k05_S001_V0176">
                <div class="versetext" uvacha="Valmiki">छायायां गृह्यमाणायां चिन्तयामास वानरः ।<br/> समाक्षिप्तोऽस्मि सहसा पङ्गूकृतपराक्रमः॥ 5.01.176॥</div>
                <div class="vyakhya" id="RAM_k05_S001_V0176_B001">पङ्गूकृतः स्तब्धगतिः पराक्रमो यस्य ॥ 5.1.176 ॥</div><br/>
            </div>
            <div class="verse" type="shloka" id="RAM_k05_S001_V0177">
                <div class="versetext" uvacha="Valmiki">प्रतिलोमेन वातेन महानौरिव सागरे ।<br/> तिर्यगूर्ध्वमधश्चैव वीक्षमाणस्तदा कपिः॥ 5.01.177॥</div>
                <div class="vyakhya" id="RAM_k05_S001_V0177_B001">महानौर्यथा पङ्गूकृतपराक्रमा स्तब्धगतिः प्रतिलोमेन वातेन क्रियते । गम्यदेशगतिनिरोध एवात्र स्तब्धगतित्वम् । यद्वा तेन यथा विपरीतगतिवारणाय यन्त्रैः स्तब्धगतिः कार्यते, तथाऽहं केनचित्स्तब्धगतिः कृतः ॥ 5.1.177 ॥</div><br/>
            </div>
            <div class="verse" type="shloka" id="RAM_k05_S001_V0178">
                <div class="versetext" uvacha="Valmiki">ददर्श स महासत्त्वमुत्थितं लवणाम्भसि ।<br/> तद् दृष्ट्वा चिन्तयामास मारुतिर्विकृताननाम्॥ 5.01.178॥</div>
                <div class="vyakhya" id="RAM_k05_S001_V0178_B001"></div><br/>
            </div>
            <div class="verse" type="shloka" id="RAM_k05_S001_V0179">
                <div class="versetext" uvacha="Valmiki">कपिराज्ञा यथाख्यातं सत्त्वमद्भुतदर्शनम् ।<br/> छायाग्राहि महावीर्यं तदिदं नात्र संशयः॥ 5.01.179॥</div>
                <div class="vyakhya" id="RAM_k05_S001_V0179_B001">महासत्त्वं स्त्रीरूपं प्राणिनम् ॥ 5.1.178,179 ॥</div><br/>
            </div>
            <div class="verse" type="shloka" id="RAM_k05_S001_V0180">
                <div class="versetext" uvacha="Valmiki">स तां बुद्‍ध्वार्थतत्त्वेन सिंहिकां मतिमान् कपिः ।<br/> व्यवर्धत महाकायः प्रावृषीव बलाहकः॥ 5.01.180॥</div>
                <div class="vyakhya" id="RAM_k05_S001_V0180_B001">अर्थतत्त्वेन छायाग्रहणरूपार्थक्रियया ॥ 5.1.180 ॥</div><br/>
            </div>
            <div class="verse" type="shloka" id="RAM_k05_S001_V0181">
                <div class="versetext" uvacha="Valmiki">तस्य सा कायमुद्वीक्ष्य वर्धमानं महाकपेः ।<br/> वक्त्रं प्रसारयामास पातालाम्बरसंनिभम्॥ 5.01.181॥</div>
                <div class="vyakhya" id="RAM_k05_S001_V0181_B001"></div><br/>
            </div>
            <div class="verse" type="shloka" id="RAM_k05_S001_V0182">
                <div class="versetext" uvacha="Valmiki">घनराजीव गर्जन्ती वानरं समभिद्रवत् ।<br/> स ददर्श ततस्तस्या विकृतं सुमहन्मुखम्॥ 5.01.182॥</div>
                <div class="vyakhya" id="RAM_k05_S001_V0182_B001">पातालाम्बरसंनिभं पातालाकाशमध्यभागसदृशम् ॥ 5.1.181,182 ॥</div><br/>
            </div>
            <div class="verse" type="shloka" id="RAM_k05_S001_V0183">
                <div class="versetext" uvacha="Valmiki">कायमात्रं च मेधावी मर्माणि च महाकपिः ।<br/> स तस्या विकृते वक्त्रे वज्रसंहननः कपिः॥ 5.01.183॥</div>
                <div class="vyakhya" id="RAM_k05_S001_V0183_B001"></div><br/>
            </div>
            <div class="verse" type="shloka" id="RAM_k05_S001_V0184">
                <div class="versetext" uvacha="Valmiki">संक्षिप्य मुहुरात्मानं निपपात महाकपिः ।<br/> आस्ये तस्या निमज्जन्तं ददृशुः सिद्धचारणाः॥ 5.01.184॥</div>
                <div class="vyakhya" id="RAM_k05_S001_V0184_B001"></div><br/>
            </div>
            <div class="verse" type="shloka" id="RAM_k05_S001_V0185">
                <div class="versetext" uvacha="Valmiki">ग्रस्यमानं यथा चन्द्रं पूर्णं पर्वणि राहुणा ।<br/> ततस्तस्या नखैस्तीक्ष्णैर्मर्माण्युत्कृत्य वानरः॥ 5.01.185॥</div>
                <div class="vyakhya" id="RAM_k05_S001_V0185_B001">कायमात्रं स्वशरीरकवलनपर्याप्तं शरीरप्रमाणमित्यर्थ इति तीर्थः । मात्रशब्दोऽल्पवाचीति कतकः । मर्माणि च भेदानार्थं ददर्शेत्यन्वयः । तस्या वक्त्र आत्मानं मुहुः सङ्क्षिप्याधिकं सङ्कुच्य निपपातेत्यन्वयः ॥ 5.1.183,185 ॥</div><br/>
            </div>
            <div class="verse" type="shloka" id="RAM_k05_S001_V0186">
                <div class="versetext" uvacha="Valmiki">उत्पपाताथ वेगेन मनःसम्पातविक्रमः ।<br/> तां तु दिष्ट्या च धृत्या च दाक्षिण्येन निपात्य सः॥ 5.01.186॥</div>
                <div class="vyakhya" id="RAM_k05_S001_V0186_B001">मनःसंपातविक्रमो मनोवेगतुल्यवेगः । दिष्ट्या दैवानुग्रहेण । <span class="quote">दृष्ट्वा</span> इति पाठे सूक्ष्मदर्शनेनेत्यर्थः । धृत्या सहजधैर्येण । दाक्षिण्येन कालोचितकृत्यचातुर्येण च तां निपात्य निहत्य वेगेनोत्पपात ॥ 5.1.186 ॥</div><br/>
            </div>
            <div class="verse" type="shloka" id="RAM_k05_S001_V0187">
                <div class="versetext" uvacha="Valmiki">कपिप्रवीरो वेगेन ववृधे पुनरात्मवान् ।<br/> हृतहृत्सा हनुमता पपात विधुराम्भसि ।<br/> स्वयंभुवैव हनुमान् सृष्टस्तस्या निपातने॥ 5.01.187॥</div>
                <div class="vyakhya" id="RAM_k05_S001_V0187_B001"></div><br/>
            </div>
            <div class="verse" type="shloka" id="RAM_k05_S001_V0188">
                <div class="versetext" uvacha="Valmiki">तां हतां वानरेणाशु पतितां वीक्ष्य सिंहिकाम् ।<br/> भूतान्याकाशचारीणि तमूचुः प्लवगोत्तमम्॥ 5.01.188॥</div>
                <div class="vyakhya" id="RAM_k05_S001_V0188_B001">ननु प्रथमप्रवृत्तवेगस्य सुरसादिभिः कुण्ठीभावे सति कथं पुनराकाशगमनं तत्राह-- आत्मवान्वायोरिव स्वाधीन एव तद्गमनविषयो यत्नः । प्रथमं त्वाकाशमार्गप्राप्तिमात्राय महेन्द्रपर्वतालम्बनमितरजनप्रतारणाय वेत्याहुः । हृतहृद्धस्तहृदयलक्षणप्राणस्थाना, अत एव विधुरा प्राणशून्याम्भसि पपात । अत्र कविरुत्प्रेक्षते-- तस्याश्छायाग्रहणमात्रेण भक्षणादिशक्तिमत्याः सिंहिकाया, निपातने निपातनिमित्तं रावणनाशाय स्वात्मरूपरामवत्स्वस्वरूपो हनुमान्सृष्टः ॥ 5.1.187,188 ॥</div><br/>
            </div>
            <div class="verse" type="shloka" id="RAM_k05_S001_V0189">
                <div class="versetext" uvacha="Valmiki">भीममद्य कृतं कर्म महत्सत्त्वं त्वया हतम् ।<br/> साधयार्थमभिप्रेतमरिष्टं प्लवतां वर॥ 5.01.189॥</div>
                <div class="vyakhya" id="RAM_k05_S001_V0189_B001">महत्सत्त्वं महाबला राक्षसी रावणवदशक्यसंहारा त्वया संहृतेत्यर्थः । अरिष्टं बाधारहितम् <span class="quote">रिष हिंसायाम्</span> ॥ 5.1.189 ॥</div><br/>
            </div>
            <div class="verse" type="shloka" id="RAM_k05_S001_V0190">
                <div class="versetext" uvacha="Valmiki">यस्य त्वेतानि चत्वारि वानरेन्द्र यथा तव ।<br/> धृतिर्दृष्टिर्मतिर्दाक्ष्यं स कर्मसु न सीदति॥ 5.01.190॥</div>
                <div class="vyakhya" id="RAM_k05_S001_V0190_B001">निर्बाधं कर्मसाधनहेतुमाह-- यस्य त्विति ॥ 5.1.190 ॥</div><br/>
            </div>
            <div class="verse" type="shloka" id="RAM_k05_S001_V0191">
                <div class="versetext" uvacha="Valmiki">स तैः सम्पूजितः पूज्यः प्रतिपन्नप्रयोजनैः ।<br/> जगामाकाशमाविश्य पन्नगाशनवत् कपिः॥ 5.01.191॥</div>
                <div class="vyakhya" id="RAM_k05_S001_V0191_B001">स तैः संपूजितस्तैः पूर्वोक्तभूतैः । प्रतिपन्नप्रयोजनैरभिमतं साधयेत्यनुमत्यानुऽगृहीतकार्यैः ॥ 5.1.191 ॥</div><br/>
            </div>
            <div class="verse" type="shloka" id="RAM_k05_S001_V0192">
                <div class="versetext" uvacha="Valmiki">प्राप्तभूयिष्ठपारस्तु सर्वतः परिलोकयन् ।<br/> योजनानां शतस्यान्ते वनराजीं ददर्श सः॥ 5.01.192॥</div>
                <div class="vyakhya" id="RAM_k05_S001_V0192_B001">प्राप्तभूयिष्ठः प्राप्तकल्पः पारो येन सः ॥ 5.1.192 ॥</div><br/>
            </div>
            <div class="verse" type="shloka" id="RAM_k05_S001_V0193">
                <div class="versetext" uvacha="Valmiki">ददर्श च पतन्नेव विविधद्रुमभूषितम् ।<br/> द्वीपं शाखामृगश्रेष्ठो मलयोपवनानि च॥ 5.01.193॥</div>
                <div class="vyakhya" id="RAM_k05_S001_V0193_B001">पतन्नेव गच्छन्नेव मलयोपवनानि । अनेनोत्तरतीर इव दक्षिणतीरेऽपि मलयाख्यः पर्वतोऽस्तीति गम्यते ॥ 5.1.193 ॥</div><br/>
            </div>
            <div class="verse" type="shloka" id="RAM_k05_S001_V0194">
                <div class="versetext" uvacha="Valmiki">सागरं सागरानूपान् सागरानूपजान् द्रुमान् ।<br/> सागरस्य च पत्नीनां मुखान्यपि विलोकयत्॥ 5.01.194॥</div>
                <div class="vyakhya" id="RAM_k05_S001_V0194_B001">सागरं दक्षिणतीरसमीपवर्तिसागरम् । अनूपः कच्छदेशः । सागरस्य पत्नीनां लङ्काद्वीपादागत्य सागरं प्रविशन्तीनां नदीनां मुखानि सङ्गमस्थानानि विलोकयद्व्यलोकयत् ॥ 5.1.194 ॥</div><br/>
            </div>
            <div class="verse" type="shloka" id="RAM_k05_S001_V0195">
                <div class="versetext" uvacha="Valmiki">स महामेघसंकाशं समीक्ष्यात्मानमात्मवान् ।<br/> निरुन्धन्तमिवाकाशं चकार मतिमान् मतिम्॥ 5.01.195॥</div>
                <div class="vyakhya" id="RAM_k05_S001_V0195_B001">आत्मानं स्वशरीरं मद्दत्त्वादाकाशं निरुन्धन्तमिव । मतिं कर्तव्यनिश्चयम् ॥ 5.1.195 ॥</div><br/>
            </div>
            <div class="verse" type="shloka" id="RAM_k05_S001_V0196">
                <div class="versetext" uvacha="Valmiki">कायवृद्धिं प्रवेगं च मम दृष्ट्वैव राक्षसाः ।<br/> मयि कौतूहलं कुर्युरिति मेने महामतिः॥ 5.01.196॥</div>
                <div class="vyakhya" id="RAM_k05_S001_V0196_B001">कौतूहलम् आश्चर्यधिया दिदृक्षामित्यर्थः ॥ 5.1.196 ॥</div><br/>
            </div>
            <div class="verse" type="shloka" id="RAM_k05_S001_V0197">
                <div class="versetext" uvacha="Valmiki">ततः शरीरं संक्षिप्य तन्महीधरसंनिभम् ।<br/> पुनः प्रकृतिमापेदे वीतमोह इवात्मवान्॥ 5.01.197॥</div>
                <div class="vyakhya" id="RAM_k05_S001_V0197_B001">प्रकृतिं निजमाकारम् । वीतमोहो वीतो नष्टो वासनावशादागतः कामादिमोहो यस्य सः । आत्मवाञ्जीवन्मुक्तयोगी । प्रकृतिम् भगवदनन्यतत्त्वतालक्षणस्वभावमित्यर्थः ॥ 5.1.197 ॥</div><br/>
            </div>
            <div class="verse" type="shloka" id="RAM_k05_S001_V0198">
                <div class="versetext" uvacha="Valmiki">तद्रूपमतिसंक्षिप्य हनूमान् प्रकृतौ स्थितः ।<br/> त्रीन् क्रमानिव विक्रम्य बलिवीर्यहरो हरिः॥ 5.01.198॥</div>
                <div class="vyakhya" id="RAM_k05_S001_V0198_B001">अतिसङ्क्षिप्यातिसङ्कोच्य । त्रीन्क्रमान्पदानि विक्रम्य प्रक्षिप्य बलेर्वीर्यस्य हरो हरिरिव प्रकृतौ स्थितः ॥ 5.1.198 ॥</div><br/>
            </div>
            <div class="verse" type="shloka" id="RAM_k05_S001_V0199">
                <div class="versetext" uvacha="Valmiki">स चारुनानाविधरूपधारी परं समासाद्य समुद्रतीरम् ।<br/> परैरशक्यं प्रतिपन्नरूपः समीक्षितात्मा समवेक्षितार्थः॥ 5.01.199॥</div>
                <div class="vyakhya" id="RAM_k05_S001_V0199_B001">चारुनानाविधरूपधारी नानावर्णाकृतिरूपधारी । तच्च तद्ध्यानेषु स्पष्टम् । परैरशक्यं समुद्रतीरमासाद्येत्यन्वयः । समीक्षितात्मा समालोकितातिप्रमाणस्वशरीरः, समवेक्षितार्थं आलोचितानन्तरकार्यः, प्रतिपन्नरूपोऽङ्गीकृतस्वल्पदेहः अभूदिति शेषः ॥ 5.1.199 ॥</div><br/>
            </div>
            <div class="verse" type="shloka" id="RAM_k05_S001_V0200">
                <div class="versetext" uvacha="Valmiki">ततः स लम्बस्य गिरेः समृद्धे विचित्रकूटे निपपात कूटे ।<br/> सकेतकोद्दालकनारिकेले महाभ्रकूटप्रतिमो महात्मा॥ 5.01.200॥</div>
                <div class="vyakhya" id="RAM_k05_S001_V0200_B001">लम्बस्य लम्बाख्यस्य विचित्राणि कूटान्यवान्तराशिखराणि यस्य तादृशे कूटे प्रधानशिखरे । उद्दालकः श्लेष्मातकः ॥ 5.1.200 ॥</div><br/>
            </div>
            <div class="verse" type="shloka" id="RAM_k05_S001_V0201">
                <div class="versetext" uvacha="Valmiki">ततस्तु सम्प्राप्य समुद्रतीरं समीक्ष्य लंकां गिरिवर्यमूर्ध्नि ।<br/> कपिस्तु तस्मिन् निपपात पर्वते विधूय रूपं व्यथयन्मृगद्विजान्॥ 5.01.201॥</div>
                <div class="vyakhya" id="RAM_k05_S001_V0201_B001"></div><br/>
            </div>
            <div class="verse" type="shloka" id="RAM_k05_S001_V0202">
                <div class="versetext" uvacha="Valmiki">स सागरं दानवपन्नगायुतं बलेन विक्रम्य महोर्मिमालिनम्  ।<br/> निपत्य तीरे च महोदधेस्तदा ददर्श लङ्गाममरावतीमिव ॥ 5.01.202॥</div>
                <div class="vyakhya" id="RAM_k05_S001_V0202_B001">गिरिवर्यमूर्ध्नि स्थितामिति शेषः । उपसंहरति-- कपिस्त्विति । स कपिरुच्यमानविशेषणं सागरमतिक्रम्य तस्मिंल्लम्बाख्यपर्वते मृगादीन्व्यथयन्पीडयन्निपपात । निपत्य च ततः प्राचीनं रूपं विधूय महोदधेस्तीरेऽमरावतीमिव स्थितां लङ्कां ददर्श ॥ 5.1.201,202 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे प्रथमः सर्गः ॥ 1 ॥</div>
        </strong>
    </div>
</body>
</html>