<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_16</title>
    <link rel="Textsheet" href="/Su_sarga_16.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे षोडशः सर्गः</h1>
            <div class="section" id="RAM_k05_S016" type="sarga" data-name=" sarga" data-title="सुन्दरकाण्डे षोडशः सर्गः "></div><br/>
            <div class="verse" type="shloka" id="RAM_k05_S016_V001">
                <div class="versetext" uvacha="Valmiki">प्रशस्य तु प्रशस्तव्यां सीतां तां हरिपुंगवः ।<br/> गुणाभिरामं रामं च पुनश्चिन्तापरोऽभवत्॥ 5.16.1॥</div>
                <div class="vyakhya" id="RAM_k05_S016_V001_B001">सीतां प्रशस्य प्रशंसा च प्रागुक्तरूपा । चिन्तापरः सीताविषयदुःखेनेति भावः ॥ 5.16.1 ॥</div><br/>
            </div>
            <div class="verse" type="shloka" id="RAM_k05_S016_V002">
                <div class="versetext" uvacha="Valmiki">स मुहूर्तमिव ध्यात्वा बाष्पपर्याकुलेक्षणः ।<br/> सीतामाश्रित्य तेजस्वी हनूमान् विललाप ह॥ 5.16.2॥</div>
                <div class="vyakhya" id="RAM_k05_S016_V002_B001">सीतामाश्रित्य सीतामुद्दिश्य ॥ 5.16.2 ॥</div><br/>
            </div>
            <div class="verse" type="shloka" id="RAM_k05_S016_V003">
                <div class="versetext" uvacha="Valmiki">मान्या गुरुविनीतस्य लक्ष्मणस्य गुरुप्रिया ।<br/> यदि सीता हि दुःखार्ता कालो हि दुरतिक्रमः॥ 5.16.3॥</div>
                <div class="vyakhya" id="RAM_k05_S016_V003_B001">गुरुभिर्विनीतस्य शिक्षितस्य लक्ष्मणस्य गुरुप्रिया गुरो रामस्य पत्नीत्वात् । तद्वदेव परमोपास्यत्वेनाभीष्टा सीताऽयोनिजा निःसीमपातिव्रत्या रामपत्न्यपि यदि दुःखार्ता दुःखपीडिता, तर्हि कालो दुरतिक्रम इति हि निश्चितमित्यर्थः । दुःखोपायघटकत्वस्य काल एव प्रसिद्धत्वादिति भावः । ननु न दुःखं सुखं वा कालमात्रजन्यम्, कर्मानुष्ठानवैफल्यापत्तेः । तत्सापेक्षकालजन्यत्वेऽपीश्वरावतारसीतारामयोः कर्माभावात्कथं दुःखमिति चेन्न । वस्तुतस्तु तयोर्दुःखाभावेऽपि लोकानुग्रहाय गृहीतमनुष्यदेहयोस्तेषां मनुष्यत्वाभावबुद्धिप्रतिबन्धाय नटवद्व्यवहारमभिनयतोः सुखदुःखादिकालिकमुखविकासाद्यभिनयेन तन्मायामोहितस्यैव देवांशस्य हनूमतोऽभिनीतकार्यदर्शनेन तत्कारणानुमानाद्दुःखार्तत्वाद्युक्तेः सामञ्जस्यात् । यथा च परेणोद्बोधनं विना हनूमतः स्वबलपराक्रमांशे मोहः, तथानयोर्भगवत्स्वरूपत्वे इदानीं तस्य मोह इति वक्तुं शक्यत्वात् पश्चात्तु भगवदिच्छयैव तस्य तयोः स्वरूपज्ञानेऽपि न किञ्चिदवद्यम् ॥ 5.16.3 ॥</div><br/>
            </div>
            <div class="verse" type="shloka" id="RAM_k05_S016_V004">
                <div class="versetext" uvacha="Valmiki">रामस्य व्यवसायज्ञा लक्ष्मणस्य च धीमतः ।<br/> नात्यर्थं क्षुभ्यते देवी गंगेव जलदागमे॥ 5.16.4॥</div>
                <div class="vyakhya" id="RAM_k05_S016_V004_B001">नन्वेवंविधदुःखातिशये जीवनहानिरेव स्यादत आह-- रामस्येति । सलक्ष्मणो राम एवंविधे दुर्गे स्थितामपि मां दिव्यास्त्रैः समुद्रमपि येनकेनाप्युपायेनोल्लङ्घ्यागत्यात्रायास्यतीति तस्य व्यवसायज्ञा पराक्रमज्ञा सती नात्यन्तं क्षुभ्यते नैराश्यमूलकं प्राणत्यागसंपादकं क्षोभं न प्रप्नोतीत्यर्थः । जलदागमे वर्षाकालेऽपि गङ्गा यथेतरक्षुद्रनदीवद्दुर्धरवेगं न प्राप्नोति तद्वत् ॥ 5.16.4 ॥</div><br/>
            </div>
            <div class="verse" type="shloka" id="RAM_k05_S016_V005">
                <div class="versetext" uvacha="Valmiki">तुल्यशीलवयोवृत्तां तुल्याभिजनलक्षणाम् ।<br/> राघवोऽर्हति वैदेहीं तं चेयमसितेक्षणा॥ 5.16.5॥</div>
                <div class="vyakhya" id="RAM_k05_S016_V005_B001">तुल्यशीलवयोवृत्तां रामतुल्यस्वभाववयश्चारित्राम् अभिजनः कुलम् । लक्षणं सामुद्रिकोक्तम्, अत एव सीताया रामस्य पुरुषान्तरे स्त्र्यन्तरे चाप्रवृत्तिः स्वभावमूलेति सूचितम् ॥ 5.16.5 ॥</div><br/>
            </div>
            <div class="verse" type="shloka" id="RAM_k05_S016_V006">
                <div class="versetext" uvacha="Valmiki">तां दृष्ट्वा नवहेमाभां लोककान्तामिव श्रियम् ।<br/> जगाम मनसा रामं वचनं चेदमब्रवीत्॥ 5.16.6॥</div>
                <div class="vyakhya" id="RAM_k05_S016_V006_B001">मनसा रामं जगाम अस्याः स एवानुरूप इति सस्मारेत्यर्थः । नवहेमाभाम् नवां तरुणीं हेमाभां चेत्यर्थः ॥ 5.16.6 ॥</div><br/>
            </div>
            <div class="verse" type="shloka" id="RAM_k05_S016_V007">
                <div class="versetext" uvacha="Valmiki">अस्या हेतोर्विशालाक्ष्या हतो वाली महाबलः ।<br/> रावणप्रतिमो वीर्ये कबन्धश्च निपातितः॥ 5.16.7॥</div>
                <div class="vyakhya" id="RAM_k05_S016_V007_B001">अस्या हेतोः सर्वात्मना स्वसदृश्याः प्राप्त्यर्थमित्यर्थः ॥ 5.16.7 ॥</div><br/>
            </div>
            <div class="verse" type="shloka" id="RAM_k05_S016_V008">
                <div class="versetext" uvacha="Valmiki">विराधश्च हतः संख्ये राक्षसो भीमविक्रमः ।<br/> वने रामेण विक्रम्य महेन्द्रेणेव शम्बरः॥ 5.16.8॥</div>
                <div class="vyakhya" id="RAM_k05_S016_V008_B001"></div><br/>
            </div>
            <div class="verse" type="shloka" id="RAM_k05_S016_V009">
                <div class="versetext" uvacha="Valmiki">चतुर्दश सहस्राणि रक्षसां भीमकर्मणाम् ।<br/> निहतानि जनस्थाने शरैरग्निशिखोपमैः॥ 5.16.9॥</div>
                <div class="vyakhya" id="RAM_k05_S016_V009_B001"></div><br/>
            </div>
            <div class="verse" type="shloka" id="RAM_k05_S016_V010">
                <div class="versetext" uvacha="Valmiki">खरश्च निहतः संख्ये त्रिशिराश्च निपातितः ।<br/> दूषणश्च महातेजा रामेण विदितात्मना॥ 5.16.10॥</div>
                <div class="vyakhya" id="RAM_k05_S016_V010_B001">दूषणान्तरक्षोनिपातश्चैतदासक्त्या शूर्पणखानिरासमूलत्वादन्वेषणप्रतिबन्धसंभावनामूलकत्वाच्चैतन्मूल एव । शम्बरोऽयं प्रद्युम्नहतादन्य एव महेन्द्रपदेन तत्तुल्यप्रद्युम्ने लक्षणा वा ॥ 5.16.8,10॥</div><br/>
            </div>
            <div class="verse" type="shloka" id="RAM_k05_S016_V011">
                <div class="versetext" uvacha="Valmiki">ऐश्वर्यं वानराणां च दुर्लभं वालिपालितम् ।<br/> अस्या निमित्ते सुग्रीवः प्राप्तवाँल्लोकविश्रुतः॥ 5.16.11॥</div>
                <div class="vyakhya" id="RAM_k05_S016_V011_B001"></div><br/>
            </div>
            <div class="verse" type="shloka" id="RAM_k05_S016_V012">
                <div class="versetext" uvacha="Valmiki">सागरश्च मयाऽऽक्रान्तः श्रीमान् नदनदीपतिः ।<br/> अस्या हेतोर्विशालाक्ष्याः पुरी चेयं निरीक्षिता॥ 5.16.12॥</div>
                <div class="vyakhya" id="RAM_k05_S016_V012_B001">अस्या निमित्ते सप्तम्यर्थे षष्ठी । अस्यां निमित्तभूतायां सत्यामित्यर्थं इति तीर्थः ॥ 5.16.11,12 ॥</div><br/>
            </div>
            <div class="verse" type="shloka" id="RAM_k05_S016_V013">
                <div class="versetext" uvacha="Valmiki">यदि रामः समुद्रान्तां मेदिनीं परिवर्तयेत् ।<br/> अस्याः कृते जगच्चापि युक्तमित्येव मे मतिः॥ 5.16.13॥</div>
                <div class="vyakhya" id="RAM_k05_S016_V013_B001">परिवर्तयेदधरोत्तरं कुर्यात् । संहरेदिति यावत् ॥ 5.16.13 ॥</div><br/>
            </div>
            <div class="verse" type="shloka" id="RAM_k05_S016_V014">
                <div class="versetext" uvacha="Valmiki">राज्यं वा त्रिषु लोकेषु सीता वा जनकात्मजा ।<br/> त्रैलोक्यराज्यं सकलं सीताया नाप्नुयात् कलाम्॥ 5.16.14॥</div>
                <div class="vyakhya" id="RAM_k05_S016_V014_B001">एवं मतेर्युक्तत्वमुपपादयति-- राज्यं वेति । त्रैलोक्यराज्यसीताप्राप्त्ययोः कतरदुत्कृष्टमिति विचारे आद्यं द्वितीयकोटिशतांशेन सादृश्यमपि नार्हतीत्यर्थः ॥ 5.16.14 ॥</div><br/>
            </div>
            <div class="verse" type="shloka" id="RAM_k05_S016_V015">
                <div class="versetext" uvacha="Valmiki">इयं सा धर्मशीलस्य जनकस्य महात्मनः ।<br/> सुता मैथिलराजस्य सीता भर्तृदृढव्रता॥ 5.16.15॥</div>
                <div class="vyakhya" id="RAM_k05_S016_V015_B001"></div><br/>
            </div>
            <div class="verse" type="shloka" id="RAM_k05_S016_V016">
                <div class="versetext" uvacha="Valmiki">उत्थिता मेदिनीं भित्त्वा क्षेत्रे हलमुखक्षते ।<br/> पद्मरेणुनिभैः कीर्णा शुभैः केदारपांसुभिः॥ 5.16.16॥</div>
                <div class="vyakhya" id="RAM_k05_S016_V016_B001">आधिक्यमेवोपपादयति-- इयमिति । अनेन कुलम्, भर्तृदृढव्रतेत्यनेन चारित्र्यातिशयः । मेदिनीं भित्त्वेत्यनेनायोनिजतयाऽमानुषदिव्यरूपत्वं दर्शितम् ॥ 5.16.15,16 ॥</div><br/>
            </div>
            <div class="verse" type="shloka" id="RAM_k05_S016_V017">
                <div class="versetext" uvacha="Valmiki">विक्रान्तस्यार्यशीलस्य संयुगेष्वनिवर्तिनः ।<br/> स्नुषा दशरथस्यैषा ज्येष्ठा राज्ञो यशस्विनी॥ 5.16.17॥</div>
                <div class="vyakhya" id="RAM_k05_S016_V017_B001">आर्यशीलस्य पूज्यशीलस्य । अनेन महाकुलीनपाणिग्रहणं दर्शितम् ॥ 5.16.17॥</div><br/>
            </div>
            <div class="verse" type="shloka" id="RAM_k05_S016_V018">
                <div class="versetext" uvacha="Valmiki">धर्मज्ञस्य कृतज्ञस्य रामस्य विदितात्मनः ।<br/> इयं सा दयिता भार्या राक्षसीवशमागता॥ 5.16.18॥</div>
                <div class="vyakhya" id="RAM_k05_S016_V018_B001">यच्छेषतयैवं प्राशस्त्यं दर्शितं तस्य कालस्य दुरतिक्रमत्वमाह-- इयं सेति । राक्षसीवशमागता कालप्राबल्यादिति भावः । <span class="quote">फलमत उपपत्तेः</span> इति व्याससूत्रेणापि कालात्मनो भगवत एव कर्मफलप्रापणसामर्थ्यं दर्शितम् ॥ 5.16.18 ॥</div><br/>
            </div>
            <div class="verse" type="shloka" id="RAM_k05_S016_V019">
                <div class="versetext" uvacha="Valmiki">सर्वान्भोगान्परित्यज्य भर्तृस्नेहबलात् कृता ।<br/> अचिन्तयित्वा कष्टानि प्रविष्टा निर्जनं वनम्॥ 5.16.19॥</div>
                <div class="vyakhya" id="RAM_k05_S016_V019_B001">भर्तृस्नेहबलात्कृता बलात्प्रवर्तिता ॥ 5.16.19 ॥</div><br/>
            </div>
            <div class="verse" type="shloka" id="RAM_k05_S016_V020">
                <div class="versetext" uvacha="Valmiki">संतुष्टा फलमूलेन भर्तृशुश्रूषणापरा ।<br/> या परां भजते प्रीतिं वनेऽपि भवने यथा॥ 5.16.20॥</div>
                <div class="vyakhya" id="RAM_k05_S016_V020_B001">भर्तृशुश्रूषणापरा । सन्नन्तात्स्वार्थे णिचि <span class="quote">ण्यासश्रन्थ</span> इति युच् ॥ 5.16.20॥</div><br/>
            </div>
            <div class="verse" type="shloka" id="RAM_k05_S016_V021">
                <div class="versetext" uvacha="Valmiki">सेयं कनकवर्णांगी नित्यं सुस्मितभाषिणी ।<br/> सहते यातनामेतामनर्थानामभागिनी॥ 5.16.21॥</div>
                <div class="vyakhya" id="RAM_k05_S016_V021_B001">पूर्ववदेवाह-- सेयमिति । यातनां राक्षसीभिः संपाद्यमानतीव्रदुःखम् । अनर्थानामापदाम् ॥ 5.16.21 ॥</div><br/>
            </div>
            <div class="verse" type="shloka" id="RAM_k05_S016_V022">
                <div class="versetext" uvacha="Valmiki">इमां तु शीलसम्पन्नां द्रष्टुमिच्छति राघवः ।<br/> रावणेन प्रमथितां प्रपामिव पिपासितः॥ 5.16.22॥</div>
                <div class="vyakhya" id="RAM_k05_S016_V022_B001"></div><br/>
            </div>
            <div class="verse" type="shloka" id="RAM_k05_S016_V023">
                <div class="versetext" uvacha="Valmiki">अस्या नूनं पुनर्लाभाद् राघवः प्रीतिमेष्यति ।<br/> राजा राज्यपरिभ्रष्टः पुनः प्राप्येव मेदिनीम्॥ 5.16.23॥</div>
                <div class="vyakhya" id="RAM_k05_S016_V023_B001">शीलसंपन्नामीदृशदुःखेऽपि चारित्र्यप्रच्यवरहिताम् । प्रमथितां प्रमथितामपि । प्रपा पानीयशाला ॥ 5.16.22,23 ॥</div><br/>
            </div>
            <div class="verse" type="shloka" id="RAM_k05_S016_V024">
                <div class="versetext" uvacha="Valmiki">कामभोगैः परित्यक्ता हीना बन्धुजनेन च ।<br/> धारयत्यात्मनो देहं तत्समागमकाङ्क्षिणी॥ 5.16.24॥</div>
                <div class="vyakhya" id="RAM_k05_S016_V024_B001">काम्यन्त इति कामाः, भुज्यन्त इति भोगाः स्रक्चन्दनादयः, तैस्त्यक्ता तत्समागमकाङ्क्षिणी । <span class="quote">एति जीवन्तमानन्दो नरं वर्षशतादपि</span> इति न्यायेनेति भावः ॥ 5.16.24 ॥</div><br/>
            </div>
            <div class="verse" type="shloka" id="RAM_k05_S016_V025">
                <div class="versetext" uvacha="Valmiki">नैषा पश्यति राक्षस्यो नेमान् पुष्पफलद्रुमान् ।<br/> एकस्थहृदया नूनं राममेवानुपश्यति॥ 5.16.25॥</div>
                <div class="vyakhya" id="RAM_k05_S016_V025_B001">राक्षस्यः राक्षसीरित्यर्थः । एकस्मिंल्लक्ष्ये तिष्ठति तादृशं हृदयं यस्याः सा । किं तदेकं लक्ष्यं तत्राह-- नूनं राममेवेति ॥ 5.16.25 ॥</div><br/>
            </div>
            <div class="verse" type="shloka" id="RAM_k05_S016_V026">
                <div class="versetext" uvacha="Valmiki">भर्ता नाम परं नार्याः शोभनं भूषणादपि ।<br/> एषा हि रहिता तेन शोभनार्हा न शोभते॥ 5.16.26॥</div>
                <div class="vyakhya" id="RAM_k05_S016_V026_B001">राममेवेत्यत्र बीजमाह भर्ता नामेति । शोभनं शोभा ॥ 5.16.26 ॥</div><br/>
            </div>
            <div class="verse" type="shloka" id="RAM_k05_S016_V027">
                <div class="versetext" uvacha="Valmiki">दुष्करं कुरुते रामो हीनो यदनया प्रभुः ।<br/> धारयत्यात्मनो देहं न दुःखेनावसीदति॥ 5.16.27॥</div>
                <div class="vyakhya" id="RAM_k05_S016_V027_B001">एतदेकहृदयत्वज्ञानादेव रामः प्रभुर्यज्जीवनरूपं दुःखेनावसादनाभावरूपं च दुष्करं कुरुते ॥ 5.16.27 ॥</div><br/>
            </div>
            <div class="verse" type="shloka" id="RAM_k05_S016_V028">
                <div class="versetext" uvacha="Valmiki">इमामसितकेशान्तां शतपत्रनिभेक्षणाम् ।<br/> सुखार्हां दुःखितां ज्ञात्वा ममापि व्यथितं मनः॥ 5.16.28॥</div>
                <div class="vyakhya" id="RAM_k05_S016_V028_B001">ममापि तिर्यग्योनेरपि विषयानभिज्ञस्यापि ॥ 5.16.28 ॥</div><br/>
            </div>
            <div class="verse" type="shloka" id="RAM_k05_S016_V029">
                <div class="versetext" uvacha="Valmiki">क्षितिक्षमा पुष्करसंनिभेक्षणा या रक्षिता राघवलक्ष्मणाभ्याम् ।<br/> सा राक्षसीभिर्विकृतेक्षणाभिः संरक्ष्यते सम्प्रति वृक्षमूले॥ 5.16.29॥</div>
                <div class="vyakhya" id="RAM_k05_S016_V029_B001">क्षितितुल्या क्षमा यस्याः सा । दृष्टिमात्रेण रावणस्याभस्मीकरणात् । संरक्ष्यते परैरनपहाराय गोप्यत इत्यर्थः ॥ 5.16.29 ॥</div><br/>
            </div>
            <div class="verse" type="shloka" id="RAM_k05_S016_V030">
                <div class="versetext" uvacha="Valmiki">हिमहतनलिनीव नष्टशोभा व्यसनपरम्परया निपीड्यमाना ।<br/> सहचररहितेव चक्रवाकी जनकसुता कृपणां दशां प्रपन्ना॥ 5.16.30॥</div>
                <div class="vyakhya" id="RAM_k05_S016_V030_B001">कृपणां शोच्याम् ॥ 5.16.30 ॥</div><br/>
            </div>
            <div class="verse" type="shloka" id="RAM_k05_S016_V031">
                <div class="versetext" uvacha="Valmiki">अस्या हि पुष्पावनताग्रशाखाः शोकं दृढं वै जनयन्त्यशोकाः ।<br/> हिमव्यपायेन च शीतरश्मि रभ्युत्थितो नैकसहस्ररश्मिः॥ 5.16.31॥</div>
                <div class="vyakhya" id="RAM_k05_S016_V031_B001">न केवलमशोक एव शोकजनकश्चन्द्रोऽपीत्याह-- हिमेति । हिमव्यपायेन वसन्तसमीपप्राक्कालेनोपलक्षितः । यद्वा लङ्कायां हिमव्यपायेन शीताभावेनाभ्युत्थितोऽतिप्रकाशतया स्थितः, अत एव नैकसहस्ररश्मिरभ्युत्थितः उदयं प्राप्तः । शीतरश्मीश्च शोकं जनयतीत्यनुकर्षः ॥ 5.16.31 ॥</div><br/>
            </div>
            <div class="verse" type="shloka" id="RAM_k05_S016_V032">
                <div class="versetext" uvacha="Valmiki">इत्येवमर्थं कपिरन्ववेक्ष्य सीतेयमित्येव तु जातबुद्धिः ।<br/> संश्रित्य तस्मिन् निषसाद वृक्षे बली हरीणामृषभस्तरस्वी॥ 5.16.32॥</div>
                <div class="vyakhya" id="RAM_k05_S016_V032_B001">सीतेयमित्येवेयं सीतैवेति जातबुद्धिस्तामेव बुद्धिं संश्रित्य ततः परानुष्ठेयचिकीर्षया तस्मिंञ्शिशपावृक्ष एव निषसाद तद्रात्रिशेषं परदिनं च स्थित इत्यर्थः । एवं च सरावणान्तःपुरा सर्वापि लङ्का यामत्रयेण समुद्रलङ्घनदिनरात्रावेव विचिता, तुर्ये यामेऽशोकवनिकाप्रवेश इति बोध्यम् ॥ 5.16.32 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे षोडशः सर्गः ॥ 16 ॥</div>
        </strong>
    </div>
</body>
</html>