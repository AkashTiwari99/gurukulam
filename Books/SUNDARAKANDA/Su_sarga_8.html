<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_8</title>
    <link rel="Textsheet" href="/Su_sarga_8.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे अष्टमः सर्गः</h1>
            <div class="section" id="RAM_k05_S008" type="sarga" data-name=" sarga" data-title="सुन्दरकाण्डे अष्टमः सर्गः "></div><br/>
            <div class="verse" type="shloka" id="RAM_k05_S008_V001">
                <div class="versetext" uvacha="Valmiki">स तस्य मध्ये भवनस्य संस्थितो महद्विमानं मणिरत्नचित्रितम् ।<br/> प्रतप्तजाम्बूनदजालकृत्रिमं ददर्श धीमान् पवनात्मजः कपिः॥ 5.08.1॥</div>
                <div class="vyakhya" id="RAM_k05_S008_V001_B001">अथ विशिष्य पुष्पकं वर्णयितुमाह-- स इति । मणिरत्नैर्मणिश्रेष्ठैश्चित्रितं प्रतप्तजाम्बूनदजालानां तन्मयगवाक्षाणां कृत्रिमं कृतिर्यस्मिंस्तत्तस्य भवनस्य रावणगृहस्य मध्ये महद्विमानं पुष्पकं ददर्श ॥ 5.8.1 ॥</div><br/>
            </div>
            <div class="verse" type="shloka" id="RAM_k05_S008_V002">
                <div class="versetext" uvacha="Valmiki">तदप्रमेयप्रतिकारकृत्रिमं कृतं स्वयं साध्विति विश्वकर्मणा ।<br/> दिवं गते वायुपथे प्रतिष्ठितं व्यराजतादित्यपथस्य लक्ष्म तत्॥ 5.08.2॥</div>
                <div class="vyakhya" id="RAM_k05_S008_V002_B001">अप्रमेयप्रतिकारकृत्रिममप्रमेयैरपरिच्छेद्यसौन्दर्यादिभिः प्रतिकारैः प्रतिमादिभिः कृत्रिमं निर्वृत्तचित्रशोभम् । पाठान्तरं त्वसांप्रदायिकमिति कतकः । विश्वकर्मणा च स्वयं साध्विति कृतम् मन्निर्मितेष्विदमतिसाध्वित्यनुमोदितमित्यर्थः । दिवमाकाशं गते वायुपथे प्रतिष्ठितम्, वायुपथस्यैवादित्यपथत्वात्तस्य चिह्नभूतम् ॥ 5.8.2 ॥</div><br/>
            </div>
            <div class="verse" type="shloka" id="RAM_k05_S008_V003">
                <div class="versetext" uvacha="Valmiki">न तत्र किंचिन्न कृतं प्रयत्नतो न तत्र किंचिन्न महार्घरत्नवत् ।<br/> न ते विशेषा नियताः सुरेष्वपि न तत्र किंचिन्न महाविशेषवत्॥ 5.08.3॥</div>
                <div class="vyakhya" id="RAM_k05_S008_V003_B001">तत्र तादृशं किञ्चिन्न यत्प्रयत्नतो न कृतम्, अपि तु सर्वं प्रयत्नकृतमेवेत्यर्थः । यदवयवजातं महार्घरत्नवन्न बहुमूल्यरत्नवन्न नियताः प्रतिष्ठितास्ते सुरेषु सुरविमानेष्वपि न । महाविशेषो गुणाधिक्यम् ॥ 5.8.3 ॥</div><br/>
            </div>
            <div class="verse" type="shloka" id="RAM_k05_S008_V004">
                <div class="versetext" uvacha="Valmiki">तपः समाधानपराक्रमार्जितं मनःसमाधानविचारचारिणम् ।<br/> अनेकसंस्थानविशेषनिर्मितं ततस्ततस्तुल्यविशेषनिर्मितम्॥ 5.08.4॥</div>
                <div class="vyakhya" id="RAM_k05_S008_V004_B001">तपसोपवासादिना समाधानेन भगवति चित्तसमाधानेन लब्धो यः पराक्रमस्तेन रावणार्जितम् । मनःसमाधानेन यत्र विचारो गमनस्य तत्र सञ्चरणशीलं मनःसङ्कल्पितदेशगमनशीलम् । संस्थानविशेषा रचनाविशेषाः । ततस्ततस्तस्मात्तस्मादाहृतेन तुल्येन दिव्यविमाननिर्माणोचितेन विशेषेण विशिष्टपदार्थेन निर्मितम् ॥ 5.8.4 ॥</div><br/>
            </div>
            <div class="verse" type="shloka" id="RAM_k05_S008_V005">
                <div class="versetext" uvacha="Valmiki">मनः समाधाय तु शीघ्रगामिनं दुरासदं मारुततुल्यगामिनम् ।<br/> महात्मनां पुण्यकृतां महर्द्धिनां यशस्विनामग्ऱ्यमुदामिवालयम्॥ 5.08.5॥</div>
                <div class="vyakhya" id="RAM_k05_S008_V005_B001">मनःसमाधाय स्वामिमनोऽनुरुध्य तु शीघ्रगामित्वादिधर्मकं दुरासदम् पापिभिरिति शेषः । <span class="quote">दुरावरम्</span> इति पाठे शत्रुभिर्दुर्निवारमित्यर्थः । महर्द्धिनाम् दीर्घाभावश्छान्दसः । एवं तुल्यगामिनमित्यत्र पुंस्त्वम् । विमानशब्दोऽर्धर्चादिर्वा । अग्र्यमुदां महासुखानां पुण्यकृतामेवालयमास्पदम् इवशब्द एवार्थे । अत्र तस्याचेतनत्वेऽपि तदभिमानिदेवतायाश्चित्तज्ञत्वादिति बोध्यम् ॥ 5.8.5 ॥</div><br/>
            </div>
            <div class="verse" type="shloka" id="RAM_k05_S008_V006">
                <div class="versetext" uvacha="Valmiki">विशेषमालम्ब्य विशेषसंस्थितं विचित्रकूटं बहुकूटमण्डितम् ।<br/> मनोऽभिरामं शरदिन्दुनिर्मलं विचित्रकूटं शिखरं गिरेर्यथा॥ 5.08.6॥</div>
                <div class="vyakhya" id="RAM_k05_S008_V006_B001">विशेषं गतिविशेषमालम्ब्य । विशेषे व्योमलक्षणदेशविशेषे संस्थितम् विचित्राणामाश्चर्यवस्तूनां कूटं समवायभूतम् बहुभिः कूटैः शालाभिर्मण्डितम् गिरेर्विचित्रावान्तरशृङ्गवच्छिखरमिव ॥ 5.8.6 ॥</div><br/>
            </div>
            <div class="verse" type="shloka" id="RAM_k05_S008_V007">
                <div class="versetext" uvacha="Valmiki">वहन्ति यत्कुण्डलशोभितानना महाशना व्योमचरानिशाचराः ।<br/> विवृत्तविध्वस्तविशाललोचना महाजवा भूतगणाः सहस्रशः॥ 5.08.7॥</div>
                <div class="vyakhya" id="RAM_k05_S008_V007_B001">उच्यमानविशेषणा भूतगणा यद्वहन्ति तद्विमानं तत्र ददर्शेत्यन्वयः । विवृत्तानि निघूर्णानि विध्वस्तानि त्यक्तनिमेषाणि विशालानि लोचनानि येषाम् । निशाचरा निशास्वप्यहरविशेषं चरन्ति ते ॥ 5.8.7 ॥</div><br/>
            </div>
            <div class="verse" type="shloka" id="RAM_k05_S008_V008">
                <div class="versetext" uvacha="Valmiki">वसन्तपुष्पोत्करचारुदर्शनं वसन्तमासादपि चारुदर्शनम् ।<br/> स पुष्पकं तत्र विमानमुत्तमं ददर्श तद् वानरवीरसत्तमः॥ 5.08.8॥</div>
                <div class="vyakhya" id="RAM_k05_S008_V008_B001">वसन्तपुष्पोत्करचारुदर्शनं वसन्तकालिकपुष्पसमूहेन चारुदर्शनम् ॥ 5.8.8 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे अष्टमः सर्गः ॥ 8 ॥</div>
        </strong>
    </div>
</body>
</html>