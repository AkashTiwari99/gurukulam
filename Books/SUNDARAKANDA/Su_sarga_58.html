<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_58</title>
    <link rel="Textsheet" href="/Su_sarga_58.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे अष्टपञ्चाशः सर्गः</h1>
            <div class="section" id="RAM_k05_S058" type="sarga" data-name=" sarga" data-title="सुन्दरकाण्डे अष्टपञ्चाशः सर्गः "></div><br/>
            <div class="verse" type="shloka" id="RAM_k05_S058_V001">
                <div class="versetext" uvacha="Valmiki">ततस्तस्य गिरेः शृङ्गे महेन्द्रस्य महाबलाः ।<br/>हनुमत्प्रमुखाः प्रीतिं हरयो जग्मुरुत्तमाम्॥ 5.58.1॥</div>
                <div class="vyakhya" id="RAM_k05_S058_V001_B001"></div><br/>
            </div>
            <div class="verse" type="shloka" id="RAM_k05_S058_V002">
                <div class="versetext" uvacha="Valmiki">प्रीतिमत्सूपविष्टेषु वानरेषु महात्मसु ।<br/>तं ततः प्रतिसंहृष्टः प्रीतियुक्तं महाकपिम्॥ 5.58.2॥</div>
                <div class="vyakhya" id="RAM_k05_S058_V002_B001">हनुमत्प्रमुखाः परस्परं मिलिता इति शेषः ॥ 5.58.1,2 ॥</div><br/>
            </div>
            <div class="verse" type="shloka" id="RAM_k05_S058_V003">
                <div class="versetext" uvacha="Valmiki">जाम्बवान् कार्यवृत्तान्तमपृच्छदनिलात्मजम् ।<br/>कथं दृष्टा त्वया देवी कथं वा तत्र वर्तते॥ 5.58.3॥</div>
                <div class="vyakhya" id="RAM_k05_S058_V003_B001">कार्यविषयं वृत्तान्तम् ॥ 5.58.3 ॥</div><br/>
            </div>
            <div class="verse" type="shloka" id="RAM_k05_S058_V004">
                <div class="versetext" uvacha="Valmiki">तस्यां चापि कथं वृत्तः क्रूरकर्मा दशाननः ।<br/>तत्त्वतः सर्वमेतन्नः प्रब्रूहि त्वं महाकपे॥ 5.58.4॥</div>
                <div class="vyakhya" id="RAM_k05_S058_V004_B001"></div><br/>
            </div>
            <div class="verse" type="shloka" id="RAM_k05_S058_V005">
                <div class="versetext" uvacha="Valmiki">सम्मार्गिता कथं देवी किं च सा प्रत्यभाषत ।<br/>श्रुतार्थाश्चिन्तयिष्यामो भूयः कार्यविनिश्चयम्॥ 5.58.5॥</div>
                <div class="vyakhya" id="RAM_k05_S058_V005_B001">कथंवृत्तः कीदृग्व्यापारः ॥ 5.58.4,5 ॥</div><br/>
            </div>
            <div class="verse" type="shloka" id="RAM_k05_S058_V006">
                <div class="versetext" uvacha="Valmiki">यश्चार्थस्तत्र वक्तव्यो गतैरस्माभिरात्मवान् ।<br/>रक्षितव्यं च यत्तत्र तद् भवान् व्याकरोतु नः॥ 5.58.6॥</div>
                <div class="vyakhya" id="RAM_k05_S058_V006_B001"></div><br/>
            </div>
            <div class="verse" type="shloka" id="RAM_k05_S058_V007">
                <div class="versetext" uvacha="Valmiki">स नियुक्तस्ततस्तेन सम्प्रहृष्टतनूरुहः ।<br/>नमस्यन् शिरसा देव्यै सीतायै प्रत्यभाषत॥ 5.58.7॥</div>
                <div class="vyakhya" id="RAM_k05_S058_V007_B001"></div><br/>
            </div>
            <div class="verse" type="shloka" id="RAM_k05_S058_V008">
                <div class="versetext" uvacha="Valmiki">प्रत्यक्षमेव भवतां महेन्द्राग्रात् खमाप्लुतः ।<br/>उदधेर्दक्षिणं पारं काङ्क्षमाणः समाहितः॥ 5.58.8॥</div>
                <div class="vyakhya" id="RAM_k05_S058_V008_B001">चिन्तनीयनिश्चयमेवाह-- यश्चेति । रक्षितव्यं रामसंनिधौ गोपनीयम् अवक्तव्यमिति यावत् । अवक्तव्यं च यत्तच्चिन्तयिष्यामः, अतस्तत्पृष्टं सर्वमात्मवान्भवान्व्याकरोतु ॥ 5.58.6,8 ॥</div><br/>
            </div>
            <div class="verse" type="shloka" id="RAM_k05_S058_V009">
                <div class="versetext" uvacha="Valmiki">गच्छतश्च हि मे घोरं विघ्नरूपमिवाभवत् ।<br/>काञ्चनं शिखरं दिव्यं पश्यामि सुमनोहरम्॥ 5.58.9॥</div>
                <div class="vyakhya" id="RAM_k05_S058_V009_B001">विघ्नरूपमिवेत्युक्तं तदेवाह काञ्चनमिति । पश्यामि दृष्टमित्यर्थः । तदाश्चर्यत्वादद्यापि पश्यामीत्यर्थः ॥ 5.58.9 ॥</div><br/>
            </div>
            <div class="verse" type="shloka" id="RAM_k05_S058_V010">
                <div class="versetext" uvacha="Valmiki">स्थितं पन्थानमावृत्य मेने विघ्नं च तं नगम् ।<br/>उपसंगम्य तं दिव्यं काञ्चनं नगमुत्तमम्॥ 5.58.10॥</div>
                <div class="vyakhya" id="RAM_k05_S058_V010_B001"></div><br/>
            </div>
            <div class="verse" type="shloka" id="RAM_k05_S058_V011">
                <div class="versetext" uvacha="Valmiki">कृता मे मनसा बुद्धिर्भेत्तव्योऽयं मयेति च ।<br/>प्रहतस्य मया तस्य लाङ्गूलेन महागिरेः॥ 5.58.11॥</div>
                <div class="vyakhya" id="RAM_k05_S058_V011_B001">मेने लिडुत्तमपुरुषैकवचनम् । उपसङ्गम्य प्राप्य ॥ 5.58.10,11 ॥</div><br/>
            </div>
            <div class="verse" type="shloka" id="RAM_k05_S058_V012">
                <div class="versetext" uvacha="Valmiki">शिखरं सूर्यसंकाशं व्यशीर्यत सहस्रधा ।<br/>व्यवसायं च तं बुद्‍ध्वा स होवाच महागिरिः॥ 5.58.12॥</div>
                <div class="vyakhya" id="RAM_k05_S058_V012_B001"></div><br/>
            </div>
            <div class="verse" type="shloka" id="RAM_k05_S058_V013">
                <div class="versetext" uvacha="Valmiki">पुत्रेति मधुरां वाणीं मनः प्रह्लादयन्निव ।<br/>पितृव्यं चापि मां विद्धि सखायं मातरिश्वनः॥ 5.58.13॥</div>
                <div class="vyakhya" id="RAM_k05_S058_V013_B001"></div><br/>
            </div>
            <div class="verse" type="shloka" id="RAM_k05_S058_V014">
                <div class="versetext" uvacha="Valmiki">मैनाकमिति विख्यातं निवसन्तं महोदधौ ।<br/>पक्षवन्तः पुरा पुत्र बभूवुः पर्वतोत्तमाः॥ 5.58.14॥</div>
                <div class="vyakhya" id="RAM_k05_S058_V014_B001">व्यावसायं स्वभेदनरूपम् ॥ 5.58.12,14 ॥</div><br/>
            </div>
            <div class="verse" type="shloka" id="RAM_k05_S058_V015">
                <div class="versetext" uvacha="Valmiki">छन्दतः पृथिवीं चेरुर्बाधमानाः समन्ततः ।<br/>श्रुत्वा नगानां चरितं महेन्द्रः पाकशासनः॥ 5.58.15॥</div>
                <div class="vyakhya" id="RAM_k05_S058_V015_B001"></div><br/>
            </div>
            <div class="verse" type="shloka" id="RAM_k05_S058_V016">
                <div class="versetext" uvacha="Valmiki">वज्रेण भगवान् पक्षौ चिच्छेदैषां सहस्रशः ।<br/>अहं तु मोचितस्तस्मात् तव पित्रा महात्मना॥ 5.58.16॥</div>
                <div class="vyakhya" id="RAM_k05_S058_V016_B001">छन्दतः स्वेच्छयेत्यर्थः । चरितं प्रजाबाधनरूपम् ॥ 5.58.15,16 ॥</div><br/>
            </div>
            <div class="verse" type="shloka" id="RAM_k05_S058_V017">
                <div class="versetext" uvacha="Valmiki">मारुतेन तदा वत्स प्रक्षिप्तो वरुणालये ।<br/>राघवस्य मया साह्ये वर्तितव्यमरिंदम॥ 5.58.17॥</div>
                <div class="vyakhya" id="RAM_k05_S058_V017_B001">मोचनप्रकारमाह-- मारुतेनेति । साह्ये साहाय्ये ॥ 5.58.17 ॥</div><br/>
            </div>
            <div class="verse" type="shloka" id="RAM_k05_S058_V018">
                <div class="versetext" uvacha="Valmiki">रामो धर्मभृतां श्रेष्ठो महेन्द्रसमविक्रमः ।<br/>एतच्छ्रुत्वा मया तस्य मैनाकस्य महात्मनः॥ 5.58.18॥</div>
                <div class="vyakhya" id="RAM_k05_S058_V018_B001">तत्र हेतुः-- धर्मभृतां श्रेष्ठत्वादि ॥ 5.58.18 ॥</div><br/>
            </div>
            <div class="verse" type="shloka" id="RAM_k05_S058_V019">
                <div class="versetext" uvacha="Valmiki">कार्यमावेद्य च गिरेरुद्धतं वै मनो मम ।<br/>तेन चाहमनुज्ञातो मैनाकेन महात्मना॥ 5.58.19॥</div>
                <div class="vyakhya" id="RAM_k05_S058_V019_B001">उद्धतमग्रे चलितम् ॥ 5.58.19 ॥</div><br/>
            </div>
            <div class="verse" type="shloka" id="RAM_k05_S058_V020">
                <div class="versetext" uvacha="Valmiki">स चाप्यन्तर्हितः शैलो मानुषेण वपुष्मता ।<br/>शरीरेण महाशैलः शैलेन च महोदधौ॥ 5.58.20॥</div>
                <div class="vyakhya" id="RAM_k05_S058_V020_B001"></div><br/>
            </div>
            <div class="verse" type="shloka" id="RAM_k05_S058_V021">
                <div class="versetext" uvacha="Valmiki">उत्तमं जवमास्थाय शेषमध्वानमास्थितः ।<br/>ततोऽहं सुचिरं कालं जवेनाभ्यगमं पथि॥ 5.58.21॥</div>
                <div class="vyakhya" id="RAM_k05_S058_V021_B001"></div><br/>
            </div>
            <div class="verse" type="shloka" id="RAM_k05_S058_V022">
                <div class="versetext" uvacha="Valmiki">ततः पश्याम्यहं देवीं सुरसां नागमातरम् ।<br/>समुद्रमध्ये सा देवी वचनं चेदमब्रवीत्॥ 5.58.22॥</div>
                <div class="vyakhya" id="RAM_k05_S058_V022_B001">सशैलो मानुषेण वपुष्मता प्रशस्तेन शरीरेण महाशैलोऽन्तर्हितः । शैलेन शिलारूपेण च महोदधावन्तर्हित इत्यन्वयः ॥ 5.58.20,22 ॥</div><br/>
            </div>
            <div class="verse" type="shloka" id="RAM_k05_S058_V023">
                <div class="versetext" uvacha="Valmiki">मम भक्ष्यः प्रदिष्टस्त्वममरैर्हरिसत्तम ।<br/>ततस्त्वां भक्षयिष्यामि विहितस्त्वं हि मे सुरैः॥ 5.58.23॥</div>
                <div class="vyakhya" id="RAM_k05_S058_V023_B001"></div><br/>
            </div>
            <div class="verse" type="shloka" id="RAM_k05_S058_V024">
                <div class="versetext" uvacha="Valmiki">एवमुक्तः सुरसया प्राञ्जलिः प्रणतः स्थितः ।<br/>विवर्णवदनो भूत्वा वाक्यं चेदमुदीरयम्॥ 5.58.24॥</div>
                <div class="vyakhya" id="RAM_k05_S058_V024_B001"></div><br/>
            </div>
            <div class="verse" type="shloka" id="RAM_k05_S058_V025">
                <div class="versetext" uvacha="Valmiki">रामो दाशरथिः श्रीमान् प्रविष्टो दण्डकावनम् ।<br/>लक्ष्मणेन सह भ्रात्रा सीतया च परंतपः॥ 5.58.25॥</div>
                <div class="vyakhya" id="RAM_k05_S058_V025_B001">प्रदिष्टः विहित इत्यर्थः । विहितः प्रापित इत्यर्थः ॥ 5.58.23,25 ॥</div><br/>
            </div>
            <div class="verse" type="shloka" id="RAM_k05_S058_V026">
                <div class="versetext" uvacha="Valmiki">तस्य सीता हृता भार्या रावणेन दुरात्मना ।<br/>तस्याः सकाशं दूतोऽहं गमिष्ये रामशासनात्॥ 5.58.26॥</div>
                <div class="vyakhya" id="RAM_k05_S058_V026_B001">सकाशं समीपम् ॥ 5.58.26 ॥</div><br/>
            </div>
            <div class="verse" type="shloka" id="RAM_k05_S058_V027">
                <div class="versetext" uvacha="Valmiki">कर्तुमर्हसि रामस्य साहाय्यं विषये सती ।<br/>अथवा मैथिलीं दृष्ट्वा रामं चाक्लिष्टकारिणम्॥ 5.58.27॥</div>
                <div class="vyakhya" id="RAM_k05_S058_V027_B001"></div><br/>
            </div>
            <div class="verse" type="shloka" id="RAM_k05_S058_V028">
                <div class="versetext" uvacha="Valmiki">आगमिष्यामि ते वक्त्रं सत्यं प्रतिशृणोमि ते ।<br/>एवमुक्ता मया सा तु सुरसा कामरूपिणी॥ 5.58.28॥</div>
                <div class="vyakhya" id="RAM_k05_S058_V028_B001">विषये सति तदीयदेशे सति विद्यमाने । मैथिलीदर्शननिवेदनार्थं रामं च दृष्ट्वा ॥ 5.58.27,28 ॥</div><br/>
            </div>
            <div class="verse" type="shloka" id="RAM_k05_S058_V029">
                <div class="versetext" uvacha="Valmiki">अब्रवीन्नातिवर्तेत कश्चिदेष वरो मम ।<br/>एवमुक्तः सुरसया दशयोजनमायतः॥ 5.58.29॥</div>
                <div class="vyakhya" id="RAM_k05_S058_V029_B001">नातिवर्तेत नातिक्रमेत । मां प्राप्तः । मदाहारतां प्राप्तो न गच्छेदित्यर्थः ॥ 5.58.29 ॥</div><br/>
            </div>
            <div class="verse" type="shloka" id="RAM_k05_S058_V030">
                <div class="versetext" uvacha="Valmiki">ततोऽर्धगुणविस्तारो बभूवाहं क्षणेन तु ।<br/>मत्प्रमाणाधिकं चैव व्यादितं तु मुखं तया॥ 5.58.30॥</div>
                <div class="vyakhya" id="RAM_k05_S058_V030_B001">अर्धगुणविस्तारोऽर्धस्य दशयोजनार्धस्य पञ्चयोजनस्य गुण आवृत्तिस्तद्विस्तारः । दशयोजनविस्तार इति यावत् । पूर्वं दशयोजनविस्तारोक्त्याऽऽनुगुण्येनैवं व्याख्यातम् ॥ 5.58.30 ॥</div><br/>
            </div>
            <div class="verse" type="shloka" id="RAM_k05_S058_V031">
                <div class="versetext" uvacha="Valmiki">तद् दृष्ट्वा व्यादितं त्वास्यं ह्रस्वं ह्यकरवं पुनः ।<br/>तस्मिन् मुहूर्ते च पुनर्बभूवाङ्गुष्ठसम्मितः॥ 5.58.31॥</div>
                <div class="vyakhya" id="RAM_k05_S058_V031_B001"></div><br/>
            </div>
            <div class="verse" type="shloka" id="RAM_k05_S058_V032">
                <div class="versetext" uvacha="Valmiki">अभिपत्याशु तद्वक्त्रं निर्गतोऽहं ततः क्षणात्  ।<br/>अब्रवीत् सुरसा देवी स्वेन रूपेण मां पुनः॥ 5.58.32॥</div>
                <div class="vyakhya" id="RAM_k05_S058_V032_B001">ह्रस्वम् स्वशरीरमिति शेषः । तदेवाह-- अङ्गुष्ठसंमित इति । देह इति शेषः ॥ 5.58.31,32 ॥</div><br/>
            </div>
            <div class="verse" type="shloka" id="RAM_k05_S058_V033">
                <div class="versetext" uvacha="Valmiki">अर्थसिद्धौ हरिश्रेष्ठ गच्छ सौम्य यथासुखम् ।<br/>समानय च वैदेहीं राघवेण महात्मना॥ 5.58.33॥</div>
                <div class="vyakhya" id="RAM_k05_S058_V033_B001">समानय मेलय ॥ 5.58.33 ॥</div><br/>
            </div>
            <div class="verse" type="shloka" id="RAM_k05_S058_V034">
                <div class="versetext" uvacha="Valmiki">सुखी भव महाबाहो प्रीतास्मि तव वानर ।<br/>ततोऽहं साधुसाध्वीति सर्वभूतैः प्रशंसितः॥ 5.58.34॥</div>
                <div class="vyakhya" id="RAM_k05_S058_V034_B001"></div><br/>
            </div>
            <div class="verse" type="shloka" id="RAM_k05_S058_V035">
                <div class="versetext" uvacha="Valmiki">ततोऽन्तरिक्षं विपुलं प्लुतोऽहं गरुडो यथा ।<br/>छाया मे निगृहीता च न च पश्यामि किंचन॥ 5.58.35॥</div>
                <div class="vyakhya" id="RAM_k05_S058_V035_B001">साधुसाध्वीति । अत्र दीर्घ आर्षः ॥ 5.58.34,35 ॥</div><br/>
            </div>
            <div class="verse" type="shloka" id="RAM_k05_S058_V036">
                <div class="versetext" uvacha="Valmiki">सोऽहं विगतवेगस्तु दिशो दश विलोकयन् ।<br/>न किंचित् तत्र पश्यामि येन मे विहता गतिः॥ 5.58.36॥</div>
                <div class="vyakhya" id="RAM_k05_S058_V036_B001"></div><br/>
            </div>
            <div class="verse" type="shloka" id="RAM_k05_S058_V037">
                <div class="versetext" uvacha="Valmiki">अथ मे बुद्धिरुत्पन्ना किंनाम गमने मम ।<br/>ईदृशो विघ्न उत्पन्नो रूपमत्र न दृश्यते॥ 5.58.37॥</div>
                <div class="vyakhya" id="RAM_k05_S058_V037_B001"></div><br/>
            </div>
            <div class="verse" type="shloka" id="RAM_k05_S058_V038">
                <div class="versetext" uvacha="Valmiki">अधोभागे तु मे दृष्टिः शोचतः पतिता तदा ।<br/>तत्राद्राक्षमहं भीमां राक्षसीं सलिलेशयाम्॥ 5.58.38॥</div>
                <div class="vyakhya" id="RAM_k05_S058_V038_B001">येन गतिर्विहता तत्किञ्चिन्न पश्यामि नापश्यमित्यन्वयः ॥ 5.58.36,38 ॥</div><br/>
            </div>
            <div class="verse" type="shloka" id="RAM_k05_S058_V039">
                <div class="versetext" uvacha="Valmiki">प्रहस्य च महानादमुक्तोऽहं भीमया तया ।<br/>अवस्थितमसम्भ्रान्तमिदं वाक्यमशोभनम्॥ 5.58.39॥</div>
                <div class="vyakhya" id="RAM_k05_S058_V039_B001">अवस्थितं निश्चेष्टम् । तथाप्यसंभ्रान्तं भयहीनं मां लक्षीकृत्येदं वाक्यमहमुक्तः इत्यन्वयः ॥ 5.58.39 ॥</div><br/>
            </div>
            <div class="verse" type="shloka" id="RAM_k05_S058_V040">
                <div class="versetext" uvacha="Valmiki">क्वासि गन्ता महाकाय क्षुधिताया ममेप्सितः ।<br/>भक्षः प्रीणय मे देहं चिरमाहारवर्जितम्॥ 5.58.40॥</div>
                <div class="vyakhya" id="RAM_k05_S058_V040_B001"></div><br/>
            </div>
            <div class="verse" type="shloka" id="RAM_k05_S058_V041">
                <div class="versetext" uvacha="Valmiki">बाढमित्येव तां वाणीं प्रत्यगृह्णामहं ततः ।<br/>आस्यप्रमाणादधिकं तस्याः कायमपूरयम्॥ 5.58.41॥</div>
                <div class="vyakhya" id="RAM_k05_S058_V041_B001">प्रत्यगृह्णामङ्गीकृतवान् । तस्या आस्यप्रमाणादधिकं भवति यथा तथात्मनः कायमपूरयमवर्धयम् ॥ 5.58.41 ॥</div><br/>
            </div>
            <div class="verse" type="shloka" id="RAM_k05_S058_V042">
                <div class="versetext" uvacha="Valmiki">तस्याश्चास्यं महद् भीमं वर्धते मम भक्षणे ।<br/>न तु मां सा नु बुबुधे मम वा विकृतं कृतम्॥ 5.58.42॥</div>
                <div class="vyakhya" id="RAM_k05_S058_V042_B001">मां सा न बुबुधे अयं कामरूपी सर्वविघ्ननिर्दलन इति मां न ज्ञातवतीत्यर्थः । मम कृतं विकृतं मया कृतं विकृतं विकारस्वरूपं वक्ष्यमाणसूक्ष्मरूपत्वं च न बुबुधे ॥ 5.58.42 ॥</div><br/>
            </div>
            <div class="verse" type="shloka" id="RAM_k05_S058_V043">
                <div class="versetext" uvacha="Valmiki">ततोऽहं विपुलं रूपं संक्षिप्य निमिषान्तरात् ।<br/>तस्या हृदयमादाय प्रपतामि नभःस्थलम्॥ 5.58.43॥</div>
                <div class="vyakhya" id="RAM_k05_S058_V043_B001">तदेवाह-- तत इति । आदाय कर्तित्वा । प्रपतामि प्रापतम् ॥ 5.58.43 ॥</div><br/>
            </div>
            <div class="verse" type="shloka" id="RAM_k05_S058_V044">
                <div class="versetext" uvacha="Valmiki">सा विसृष्टभुजा भीमा पपात लवणाम्भसि ।<br/>मया पर्वतसंकाशा निकृत्तहृदया सती॥ 5.58.44॥</div>
                <div class="vyakhya" id="RAM_k05_S058_V044_B001">विसुष्टभुजा विप्रकीर्णभुजा ॥ 5.58.44 ॥</div><br/>
            </div>
            <div class="verse" type="shloka" id="RAM_k05_S058_V045">
                <div class="versetext" uvacha="Valmiki">शृणोमि खगतानां च वाचः सौम्या महात्मनाम् ।<br/>राक्षसी सिंहिका भीमा क्षिप्रं हनुमता हता॥ 5.58.45॥</div>
                <div class="vyakhya" id="RAM_k05_S058_V045_B001">सिंहिका हनुमता हतेति द्युगतानां वाचः शृणोमि श्रुताः ॥ 5.58.45 ॥</div><br/>
            </div>
            <div class="verse" type="shloka" id="RAM_k05_S058_V046">
                <div class="versetext" uvacha="Valmiki">तां हत्वा पुनरेवाहं कृत्यमात्ययिकं स्मरन् ।<br/>गत्वा च महदध्वानं पश्यामि नगमण्डितम्॥ 5.58.46॥</div>
                <div class="vyakhya" id="RAM_k05_S058_V046_B001"></div><br/>
            </div>
            <div class="verse" type="shloka" id="RAM_k05_S058_V047">
                <div class="versetext" uvacha="Valmiki">दक्षिणं तीरमुदधेर्लङ्का यत्र गता पुरी ।<br/> अस्तं दिनकरे याते रक्षसां निलयं पुरीम्॥ 5.58.47॥</div>
                <div class="vyakhya" id="RAM_k05_S058_V047_B001"></div><br/>
            </div>
            <div class="verse" type="shloka" id="RAM_k05_S058_V048">
                <div class="versetext" uvacha="Valmiki">प्रविष्टोऽहमविज्ञातो रक्षोभिर्भीमविक्रमैः ।<br/> तत्र प्रविशतश्चापि कल्पान्तघनसप्रभा॥ 5.58.48॥</div>
                <div class="vyakhya" id="RAM_k05_S058_V048_B001">आत्ययिकं जातकालविलम्बम् । कृत्यं सीतादर्शनं स्मरन्नेव महदध्वानं गत्वोदधेर्दक्षिणं तीरं पश्यामि दृष्टवान् ॥ 5.58.46,48 ॥</div><br/>
            </div>
            <div class="verse" type="shloka" id="RAM_k05_S058_V049">
                <div class="versetext" uvacha="Valmiki">अट्टहासं विमुञ्चन्ती नारी काप्युत्थिता पुरः ।<br/> जिघांसन्तीं ततस्तां तु ज्वलदग्निशिरोरुहाम्॥ 5.58.49॥</div>
                <div class="vyakhya" id="RAM_k05_S058_V049_B001">मां जिघासन्तीम् । ज्वलदग्नितुल्यकेशपाशाम् ॥ 5.58.49 ॥</div><br/>
            </div>
            <div class="verse" type="shloka" id="RAM_k05_S058_V050">
                <div class="versetext" uvacha="Valmiki">सव्यमुष्टिप्रहारेण पराजित्य सुभैरवाम् ।<br/>प्रदोषकाले प्रविशं भीतयाहं तयोदितः॥ 5.58.50॥</div>
                <div class="vyakhya" id="RAM_k05_S058_V050_B001"></div><br/>
            </div>
            <div class="verse" type="shloka" id="RAM_k05_S058_V051">
                <div class="versetext" uvacha="Valmiki">अहं लङ्कापुरी वीर निर्जिता विक्रमेण ते ।<br/>यस्मात् तस्माद् विजेतासि सर्वरक्षांस्यशेषतः॥ 5.58.51॥</div>
                <div class="vyakhya" id="RAM_k05_S058_V051_B001">सुभैरवामतिशयेन भयङ्कररूपाम् । प्रविशं प्राविशम् ॥ 5.58.50,51 ॥</div><br/>
            </div>
            <div class="verse" type="shloka" id="RAM_k05_S058_V052">
                <div class="versetext" uvacha="Valmiki">तत्राहं सर्वरात्रं तु विचरञ्जनकात्मजाम् ।<br/>रावणान्तःपुरगतो न चापश्यं सुमध्यमाम्॥ 5.58.52॥</div>
                <div class="vyakhya" id="RAM_k05_S058_V052_B001">सर्वरात्रं सर्वां रात्रीम् । अल्पशेषाय रात्रावशोकवनिकायां दर्शनादेवमुक्तिः ॥ 5.58.52 ॥</div><br/>
            </div>
            <div class="verse" type="shloka" id="RAM_k05_S058_V053">
                <div class="versetext" uvacha="Valmiki">ततः सीतामपश्यंस्तु रावणस्य निवेशने ।<br/>शोकसागरमासाद्य न पारमुपलक्षये॥ 5.58.53॥</div>
                <div class="vyakhya" id="RAM_k05_S058_V053_B001">उपलक्षय उपालक्षयम् ॥ 5.58.53 ॥</div><br/>
            </div>
            <div class="verse" type="shloka" id="RAM_k05_S058_V054">
                <div class="versetext" uvacha="Valmiki">शोचता च मया दृष्टं प्राकारेणाभिसंवृतम् ।<br/>काञ्चनेन विकृष्टेन गृहोपवनमुत्तमम्॥ 5.58.54॥</div>
                <div class="vyakhya" id="RAM_k05_S058_V054_B001">विकृष्टेन विप्रकृष्टोर्ध्वभागेन अत्युच्चेनेति यावत् । तादृशेन प्रासादेनावृतं किञ्चित्स्थानं मया दृष्टम् ॥ 5.58.54 ॥</div><br/>
            </div>
            <div class="verse" type="shloka" id="RAM_k05_S058_V055">
                <div class="versetext" uvacha="Valmiki">सप्राकारमवप्लुत्य पश्यामि बहुपादपम् ।<br/>अशोकवनिकामध्ये शिंशपापादपो महान्॥ 5.58.55॥</div>
                <div class="vyakhya" id="RAM_k05_S058_V055_B001">ततः प्राकारमवप्लुत्य बहुपादपं गृहो पवनमुद्यानं पश्याम्यपश्यम् । महान्पादपो दृष्ट इति शेषः ॥ 5.58.55 ॥</div><br/>
            </div>
            <div class="verse" type="shloka" id="RAM_k05_S058_V056">
                <div class="versetext" uvacha="Valmiki">तमारुह्य च पश्यामि काञ्चनं कदलीवनम् ।<br/>अदूराच्छिंशपावृक्षात् पश्यामि वरवर्णिनीम्॥ 5.58.56॥</div>
                <div class="vyakhya" id="RAM_k05_S058_V056_B001">पश्यामीति प्राग्वत् । काञ्चनं तद्वर्णम् । अदूराच्छिंशपावृक्षाच्छिंशपावृक्षस्य समीपे ॥ 5.58.56 ॥</div><br/>
            </div>
            <div class="verse" type="shloka" id="RAM_k05_S058_V057">
                <div class="versetext" uvacha="Valmiki">श्यामां कमलपत्राक्षीमुपवासकृशाननाम् ।<br/>तदेकवासःसंवीतां रजोध्वस्तशिरोरुहाम्॥ 5.58.57॥</div>
                <div class="vyakhya" id="RAM_k05_S058_V057_B001"></div><br/>
            </div>
            <div class="verse" type="shloka" id="RAM_k05_S058_V058">
                <div class="versetext" uvacha="Valmiki">शोकसंतापदीनाङ्गीं सीतां भर्तृहिते स्थिताम् ।<br/>राक्षसीभिर्विरूपाभिः क्रूराभिरभिसंवृताम्॥ 5.58.58॥</div>
                <div class="vyakhya" id="RAM_k05_S058_V058_B001">तदेकवासःसंवीतां तेन हरणकाले किष्किन्धायां पूर्वं दृष्टेनैवैकवाससा संवीताम् ॥ 5,58,57,58 ॥</div><br/>
            </div>
            <div class="verse" type="shloka" id="RAM_k05_S058_V059">
                <div class="versetext" uvacha="Valmiki">मांसशोणितभक्ष्याभिर्व्याघ्रीभिर्हरिणीं यथा ।<br/>सा मया राक्षसीमध्ये तर्ज्यमाना मुहुर्मुहुः॥ 5.58.59॥</div>
                <div class="vyakhya" id="RAM_k05_S058_V059_B001"></div><br/>
            </div>
            <div class="verse" type="shloka" id="RAM_k05_S058_V060">
                <div class="versetext" uvacha="Valmiki">एकवेणीधरा दीना भर्तृचिन्तापरायणा ।<br/>भूमिशय्या विवर्णाङ्गी पद्मिनीव हिमागमे॥ 5.58.60॥</div>
                <div class="vyakhya" id="RAM_k05_S058_V060_B001">व्याघ्रीपरिवृतां हरिणीमिव तामपश्यमिति संबन्धः । राक्षसीमध्ये ताभिरेव तर्ज्यमाना सा सदुःखा मया कथञ्चिदासादितेत्यन्वयः ॥ 5.58.59,60 ॥</div><br/>
            </div>
            <div class="verse" type="shloka" id="RAM_k05_S058_V061">
                <div class="versetext" uvacha="Valmiki">रावणाद् विनिवृत्तार्था मर्तव्ये कृतनिश्चया ।<br/>कथंचिन्मृगशावाक्षी तूर्णमासादिता मया॥ 5.58.61॥</div>
                <div class="vyakhya" id="RAM_k05_S058_V061_B001"></div><br/>
            </div>
            <div class="verse" type="shloka" id="RAM_k05_S058_V062">
                <div class="versetext" uvacha="Valmiki">तां दृष्ट्वा तादृशीं नारीं रामपत्नीं यशस्विनीम् ।<br/>तत्रैव शिंशपावृक्षे पश्यन्नहमवस्थितः॥ 5.58.62॥</div>
                <div class="vyakhya" id="RAM_k05_S058_V062_B001">रावणादिनिवृत्तो विनिवर्तितोऽर्थः सुखभोगरूपो यया । मर्तव्ये मरणे ॥ 5.58.61,62 ॥</div><br/>
            </div>
            <div class="verse" type="shloka" id="RAM_k05_S058_V063">
                <div class="versetext" uvacha="Valmiki">ततो हलहलाशब्दं काञ्चीनूपुरमिश्रितम् ।<br/>शृणोम्यधिकगम्भीरं रावणस्य निवेशने॥ 5.58.63॥</div>
                <div class="vyakhya" id="RAM_k05_S058_V063_B001">शृणोमि श्रुतवान् । रावणस्य निवेशने तत्समीपे । यद्वा निवेशने सीतासमीपं प्रवेशनकाले ॥ 5.58.63 ॥</div><br/>
            </div>
            <div class="verse" type="shloka" id="RAM_k05_S058_V064">
                <div class="versetext" uvacha="Valmiki">ततोऽहं परमोद्विग्नः स्वरूपं प्रत्यसंहरम् ।<br/>अहं च शिंशपावृक्षे पक्षीव गहने स्थितः॥ 5.58.64॥</div>
                <div class="vyakhya" id="RAM_k05_S058_V064_B001"></div><br/>
            </div>
            <div class="verse" type="shloka" id="RAM_k05_S058_V065">
                <div class="versetext" uvacha="Valmiki">ततो रावणदाराश्च रावणश्च महाबलः ।<br/>तं देशमनुसम्प्राप्तो यत्र सीताभवत् स्थिता॥ 5.58.65॥</div>
                <div class="vyakhya" id="RAM_k05_S058_V065_B001">प्रत्यसंहरं सूक्ष्ममकरवम् । गहने पर्णसमूहगूढप्रदेशे स्थितः ॥ 5.58.64,65 ॥</div><br/>
            </div>
            <div class="verse" type="shloka" id="RAM_k05_S058_V066">
                <div class="versetext" uvacha="Valmiki">तं दृष्ट्वाथ वरारोहा सीता रक्षोगणेश्वरम् ।<br/>संकुच्योरू स्तनौ पीनौ बाहुभ्यां परिरभ्य च॥ 5.58.66॥</div>
                <div class="vyakhya" id="RAM_k05_S058_V066_B001"></div><br/>
            </div>
            <div class="verse" type="shloka" id="RAM_k05_S058_V067">
                <div class="versetext" uvacha="Valmiki">वित्रस्तां परमोद्विग्नां वीक्ष्यमाणामितस्ततः ।<br/>त्राणं कंचिदपश्यन्तीं वेपमानां तपस्विनीम्॥ 5.58.67॥</div>
                <div class="vyakhya" id="RAM_k05_S058_V067_B001"></div><br/>
            </div>
            <div class="verse" type="shloka" id="RAM_k05_S058_V068">
                <div class="versetext" uvacha="Valmiki">तामुवाच दशग्रीवः सीतां परमदुःखिताम् ।<br/>अवाक्शिराः प्रपतितो बहुमन्यस्व मामिति॥ 5.58.68॥</div>
                <div class="vyakhya" id="RAM_k05_S058_V068_B001"></div><br/>
            </div>
            <div class="verse" type="shloka" id="RAM_k05_S058_V069">
                <div class="versetext" uvacha="Valmiki">यदि चेत्त्वं तु मां दर्पान्नाभिनन्दसि गर्विते ।<br/>द्विमासानन्तरं सीते पास्यामि रुधिरं तव॥ 5.58.69॥</div>
                <div class="vyakhya" id="RAM_k05_S058_V069_B001"></div><br/>
            </div>
            <div class="verse" type="shloka" id="RAM_k05_S058_V070">
                <div class="versetext" uvacha="Valmiki">एतच्छ्रुत्वा वचस्तस्य रावणस्य दुरात्मनः ।<br/>उवाच परमक्रुद्धा सीता वचनमुत्तमम्॥ 5.58.70॥</div>
                <div class="vyakhya" id="RAM_k05_S058_V070_B001"></div><br/>
            </div>
            <div class="verse" type="shloka" id="RAM_k05_S058_V071">
                <div class="versetext" uvacha="Valmiki">राक्षसाधम रामस्य भार्याममिततेजसः ।<br/>इक्ष्वाकुवंशनाथस्य स्नुषां दशरथस्य च॥ 5.58.71॥</div>
                <div class="vyakhya" id="RAM_k05_S058_V071_B001">परिरभ्य चेति । वित्रस्तेव बभूवेति शेषः ॥ 5.58.66,71 ॥</div><br/>
            </div>
            <div class="verse" type="shloka" id="RAM_k05_S058_V072">
                <div class="versetext" uvacha="Valmiki">अवाच्यं वदतो जिह्वा कथं न पतिता तव ।<br/>किंस्विद्वीर्य तवानार्य यो मां भर्तुरसंनिधौ॥ 5.58.72॥</div>
                <div class="vyakhya" id="RAM_k05_S058_V072_B001">किंस्वित् कुत्सितमित्यर्थः ॥ 5.58.72 ॥</div><br/>
            </div>
            <div class="verse" type="shloka" id="RAM_k05_S058_V073">
                <div class="versetext" uvacha="Valmiki">अपहृत्यागतः पाप तेनादृष्टो महात्मना ।<br/>न त्वं रामस्य सदृशो दास्येऽप्यस्य न युज्यसे॥ 5.58.73॥</div>
                <div class="vyakhya" id="RAM_k05_S058_V073_B001"></div><br/>
            </div>
            <div class="verse" type="shloka" id="RAM_k05_S058_V074">
                <div class="versetext" uvacha="Valmiki">अजेयः सत्यवाक् शूरो रणश्लाघी च राघवः ।<br/>जानक्या परुषं वाक्यमेवमुक्तो दशाननः॥ 5.58.74॥</div>
                <div class="vyakhya" id="RAM_k05_S058_V074_B001">तदसंनिधावपहृत्य तेनादृष्ट इति लङ्कामागतः, अन्यथा तदैव ते हननं स्यादित्यर्थः । सादृश्यसंभावनाऽपि दूरापास्तेत्याह-- दास्येऽपीति ॥ 5.58.73,74 ॥</div><br/>
            </div>
            <div class="verse" type="shloka" id="RAM_k05_S058_V075">
                <div class="versetext" uvacha="Valmiki">जज्वाल सहसा कोपाच्चितास्थ इव पावकः ।<br/>विवृत्य नयने क्रूरे मुष्टिमुद्यम्य दक्षिणम्॥ 5.58.75॥</div>
                <div class="vyakhya" id="RAM_k05_S058_V075_B001">चितास्थपावकत्वेनास्पृश्यता सूचिता ॥ 5.58.75 ॥</div><br/>
            </div>
            <div class="verse" type="shloka" id="RAM_k05_S058_V076">
                <div class="versetext" uvacha="Valmiki">मैथिलीं हन्तुमारब्धः स्त्रीभिर्हाहाकृतं तदा ।<br/>स्त्रीणां मध्यात् समुत्पत्य तस्य भार्या दुरात्मनः॥ 5.58.76॥</div>
                <div class="vyakhya" id="RAM_k05_S058_V076_B001">हाहाकृतं हाहेति कृतम् ॥ 5.58.76 ॥</div><br/>
            </div>
            <div class="verse" type="shloka" id="RAM_k05_S058_V077">
                <div class="versetext" uvacha="Valmiki">वरा मन्दोदरी नाम तया स प्रतिषेधितः ।<br/>उक्तश्च मधुरां वाणीं तया स मदनार्दितः॥ 5.58.77॥</div>
                <div class="vyakhya" id="RAM_k05_S058_V077_B001"></div><br/>
            </div>
            <div class="verse" type="shloka" id="RAM_k05_S058_V078">
                <div class="versetext" uvacha="Valmiki">सीतया तव किं कार्यं महेन्द्रसमविक्रम ।<br/>मया सह रमस्वाद्य मद्विशिष्टा न जानकी॥ 5.58.78॥</div>
                <div class="vyakhya" id="RAM_k05_S058_V078_B001"></div><br/>
            </div>
            <div class="verse" type="shloka" id="RAM_k05_S058_V079">
                <div class="versetext" uvacha="Valmiki">देवगन्धर्वकन्याभिर्यक्षकन्याभिरेव च ।<br/>सार्धं प्रभो रमस्वेति सीतया किं करिष्यसि॥ 5.58.79॥</div>
                <div class="vyakhya" id="RAM_k05_S058_V079_B001"></div><br/>
            </div>
            <div class="verse" type="shloka" id="RAM_k05_S058_V080">
                <div class="versetext" uvacha="Valmiki">ततस्ताभिः समेताभिर्नारीभिः स महाबलः ।<br/>उत्थाप्य सहसा नीतो भवनं स्वं निशाचरः॥ 5.58.80॥</div>
                <div class="vyakhya" id="RAM_k05_S058_V080_B001"></div><br/>
            </div>
            <div class="verse" type="shloka" id="RAM_k05_S058_V081">
                <div class="versetext" uvacha="Valmiki">याते तस्मिन् दशग्रीवे राक्षस्यो विकृताननाः ।<br/>सीतां निर्भर्त्सयामासुर्वाक्यैः क्रूरैः सुदारुणैः॥ 5.58.81॥</div>
                <div class="vyakhya" id="RAM_k05_S058_V081_B001">मन्दोदरी नामेति । पूर्वं धान्यमालिन्या प्रतिषिद्धमित्युक्तम्, इदानीं मन्दोदर्येत्यभिधानादुभाभ्यामपीति कल्पनीयम् । यद्वा मन्दोदर्या एव नामान्तरं धान्यमालिनीत्युक्तम् ॥ 5.58.77,81 ॥</div><br/>
            </div>
            <div class="verse" type="shloka" id="RAM_k05_S058_V082">
                <div class="versetext" uvacha="Valmiki">तृणवद् भाषितं तासां गणयामास जानकी ।<br/>गर्जितं च तथा तासां सीतां प्राप्य निरर्थकम्॥ 5.58.82॥</div>
                <div class="vyakhya" id="RAM_k05_S058_V082_B001">निरर्थकम् आसीदिति शेषः ॥ 5.58.82 ॥</div><br/>
            </div>
            <div class="verse" type="shloka" id="RAM_k05_S058_V083">
                <div class="versetext" uvacha="Valmiki">वृथा गर्जितनिश्चेष्टा राक्षस्यः पिशिताशनाः ।<br/>रावणाय शशंसुस्ताः सीताव्यवसितं महत्॥ 5.58.83॥</div>
                <div class="vyakhya" id="RAM_k05_S058_V083_B001">सीताव्यवसितं महत् । मर्तव्यं न तु त्वमङ्गीकर्तव्य इत्येतद्रूपम् ॥ 5.58.83॥</div><br/>
            </div>
            <div class="verse" type="shloka" id="RAM_k05_S058_V084">
                <div class="versetext" uvacha="Valmiki">ततस्ताः सहिताः सर्वा विहताशा निरुद्यमाः ।<br/>परिक्लिश्य समस्तास्ता निद्रावशमुपागताः॥ 5.58.84॥</div>
                <div class="vyakhya" id="RAM_k05_S058_V084_B001">विहताशाः रावणानुकूल्यमस्माभिरवश्यं संपाद्यमिति तासामाशा, अत एव तद्विषये निरुद्यमाः । परिक्लिश्य । पूर्वंव्यापारकृतः क्लेशः ॥ 5.58.84 ॥</div><br/>
            </div>
            <div class="verse" type="shloka" id="RAM_k05_S058_V085">
                <div class="versetext" uvacha="Valmiki">तासु चैव प्रसुप्तासु सीता भर्तृहिते रता ।<br/>विलप्य करुणं दीना प्रशुशोच सुदुःखिता॥ 5.58.85॥</div>
                <div class="vyakhya" id="RAM_k05_S058_V085_B001"></div><br/>
            </div>
            <div class="verse" type="shloka" id="RAM_k05_S058_V086">
                <div class="versetext" uvacha="Valmiki">तासां मध्यात् समुत्थाय त्रिजटा वाक्यमब्रवीत् ।<br/>आत्मानं खादत क्षिप्रं न सीतामसितेक्षणाम्॥ 5.58.86॥</div>
                <div class="vyakhya" id="RAM_k05_S058_V086_B001">विलप्य प्रशुशोच विलापपूर्वकं शोकं चकार ॥ 5.58.85,86 ॥</div><br/>
            </div>
            <div class="verse" type="shloka" id="RAM_k05_S058_V087">
                <div class="versetext" uvacha="Valmiki">जनकस्यात्मजां साध्वीं स्नुषां दशरथस्य च ।<br/>स्वप्नो ह्यद्य मया दृष्टो दारुणो रोमहर्षणः॥ 5.58.87॥</div>
                <div class="vyakhya" id="RAM_k05_S058_V087_B001">रक्षोविनाशकत्वाद्रोमहर्षणः ॥ 5.58.87 ॥</div><br/>
            </div>
            <div class="verse" type="shloka" id="RAM_k05_S058_V088">
                <div class="versetext" uvacha="Valmiki">रक्षसां च विनाशाय भर्तुरस्या जयाय च ।<br/>अलमस्मान् परित्रातुं राघवाद् राक्षसीगणम्॥ 5.58.88॥</div>
                <div class="vyakhya" id="RAM_k05_S058_V088_B001">राक्षसीगणमस्मान्राक्षसीरूपानस्मान्परित्रातुमलमेषा सीतेति शेषः ॥ 5.58.88॥</div><br/>
            </div>
            <div class="verse" type="shloka" id="RAM_k05_S058_V089">
                <div class="versetext" uvacha="Valmiki">अभियाचाम वैदेहीमेतद्धि मम रोचते ।<br/>यदि ह्येवंविधः स्वप्नो दुःखितायाः प्रदृश्यते॥ 5.58.89॥</div>
                <div class="vyakhya" id="RAM_k05_S058_V089_B001"></div><br/>
            </div>
            <div class="verse" type="shloka" id="RAM_k05_S058_V090">
                <div class="versetext" uvacha="Valmiki">सा दुःखैर्विविधैर्मुक्ता सुखमाप्नोत्यनुत्तमम् ।<br/>प्रणिपातप्रसन्ना हि मैथिली जनकात्मजा॥ 5.58.90॥</div>
                <div class="vyakhya" id="RAM_k05_S058_V090_B001">अभियाचाम स्वरक्षणमिति शेषः ॥ 5.58.89,90 ॥</div><br/>
            </div>
            <div class="verse" type="shloka" id="RAM_k05_S058_V091">
                <div class="versetext" uvacha="Valmiki">अलमेषा परित्रातुं राक्षस्यो महतो भयात् ।<br/>ततः सा ह्रीमती बाला भर्तुर्विजयहर्षिता॥ 5.58.91॥</div>
                <div class="vyakhya" id="RAM_k05_S058_V091_B001">ततस्त्रिजटावाक्यानन्तरम् । क्वैतावद्भाग्यमिति लज्जिता । तत्कथितस्वप्नसूचितरामविजयहर्षिता ॥ 5.58.91 ॥</div><br/>
            </div>
            <div class="verse" type="shloka" id="RAM_k05_S058_V092">
                <div class="versetext" uvacha="Valmiki">अवोचद् यदि तत् तथ्यं भवेयं शरणं हि वः ।<br/>तां चाहं तादृशीं दृष्ट्वा सीताया दारुणां दशाम्॥ 5.58.92॥</div>
                <div class="vyakhya" id="RAM_k05_S058_V092_B001">तत्त्रिजटावाक्यं यदि तथ्यं तदावश्यं शरणं भवेयमित्यवोचदिति संबन्धः ॥ 5.58.92 ॥</div><br/>
            </div>
            <div class="verse" type="shloka" id="RAM_k05_S058_V093">
                <div class="versetext" uvacha="Valmiki">चिन्तयामास विश्रान्तो न च मे निर्वृतं मनः ।<br/>सम्भाषणार्थे च मया जानक्याश्चिन्तितो विधिः॥ 5.58.93॥</div>
                <div class="vyakhya" id="RAM_k05_S058_V093_B001">चिन्तयामासेति लिडुत्तमः । ईदृश्या अपीदृशं दुःखमिति चिन्तां कृतवानित्यर्थः । मे मनो न च निर्वृतं न चिन्तारहितं जातम् । विधिः प्रकारः ॥ 5.58.93 ॥</div><br/>
            </div>
            <div class="verse" type="shloka" id="RAM_k05_S058_V094">
                <div class="versetext" uvacha="Valmiki">इक्ष्वाकुकुलवंशस्तु स्तुतो मम पुरस्कृतः ।<br/>श्रुत्वा तु गदितां वाचं राजर्षिगणभूषिताम्॥ 5.58.94॥</div>
                <div class="vyakhya" id="RAM_k05_S058_V094_B001"></div><br/>
            </div>
            <div class="verse" type="shloka" id="RAM_k05_S058_V095">
                <div class="versetext" uvacha="Valmiki">प्रत्यभाषत मां देवी बाष्पैः पिहितलोचना ।<br/>कस्त्वं केन कथं चेह प्राप्तो वानरपुङ्गव॥ 5.58.95॥</div>
                <div class="vyakhya" id="RAM_k05_S058_V095_B001"></div><br/>
            </div>
            <div class="verse" type="shloka" id="RAM_k05_S058_V096">
                <div class="versetext" uvacha="Valmiki">का च रामेण ते प्रीतिस्तन्मे शंसितुमर्हसि ।<br/>तस्यास्तद् वचनं श्रुत्वा अहमप्यब्रुवं वचः॥ 5.58.96॥</div>
                <div class="vyakhya" id="RAM_k05_S058_V096_B001"></div><br/>
            </div>
            <div class="verse" type="shloka" id="RAM_k05_S058_V097">
                <div class="versetext" uvacha="Valmiki">देवि रामस्य भर्तुस्ते सहायो भीमविक्रमः ।<br/>सुग्रीवो नाम विक्रान्तो वानरेन्द्रो महाबलः॥ 5.58.97॥</div>
                <div class="vyakhya" id="RAM_k05_S058_V097_B001">मम स्तुतो मया स्तुतः ॥ 5.58.94,97 ॥</div><br/>
            </div>
            <div class="verse" type="shloka" id="RAM_k05_S058_V098">
                <div class="versetext" uvacha="Valmiki">तस्य मां विद्धि भृत्यं त्वं हनूमन्तमिहागतम् ।<br/>भर्त्रा सम्प्रहितस्तुभ्यं रामेणाक्लिष्टकर्मणा॥ 5.58.98॥</div>
                <div class="vyakhya" id="RAM_k05_S058_V098_B001"></div><br/>
            </div>
            <div class="verse" type="shloka" id="RAM_k05_S058_V099">
                <div class="versetext" uvacha="Valmiki">इदं तु पुरुषव्याघ्रः श्रीमान् दाशरथिः स्वयम् ।<br/>अङ्गुलीयमभिज्ञानमदात् तुभ्यं यशस्विनि॥ 5.58.99॥</div>
                <div class="vyakhya" id="RAM_k05_S058_V099_B001">तुभ्यं भर्त्रा तव भर्त्रा ॥ 5.58.98,99 ॥</div><br/>
            </div>
            <div class="verse" type="shloka" id="RAM_k05_S058_V0100">
                <div class="versetext" uvacha="Valmiki">तदिच्छामि त्वयाज्ञप्तं देवि किं करवाण्यहम् ।<br/>रामलक्ष्मणयोः पार्श्वं नयामि त्वां किमुत्तरम्॥ 5.58.100॥</div>
                <div class="vyakhya" id="RAM_k05_S058_V0100_B001">त्वयाऽऽज्ञप्तं त्वत्कर्मकमाज्ञापनम् । उत्तरं समुद्रोत्तरकूलस्थम् । यद्वा किमुत्तरं प्रत्युत्तरं किं ब्रूहीति शेषः ॥ 5.58.100 ॥</div><br/>
            </div>
            <div class="verse" type="shloka" id="RAM_k05_S058_V0101">
                <div class="versetext" uvacha="Valmiki">एतच्छ्रुत्वा विदित्वा च सीता जनकनन्दिनी ।<br/>आह रावणमुत्पाट्य राघवो मां नयत्विति॥ 5.58.101॥</div>
                <div class="vyakhya" id="RAM_k05_S058_V0101_B001"></div><br/>
            </div>
            <div class="verse" type="shloka" id="RAM_k05_S058_V0102">
                <div class="versetext" uvacha="Valmiki">प्रणम्य शिरसा देवीमहमार्यामनिन्दिताम् ।<br/>राघवस्य मनोह्लादमभिज्ञानमयाचिषम्॥ 5.58.102॥</div>
                <div class="vyakhya" id="RAM_k05_S058_V0102_B001"></div><br/>
            </div>
            <div class="verse" type="shloka" id="RAM_k05_S058_V0103">
                <div class="versetext" uvacha="Valmiki">अथ मामब्रवीत् सीता गृह्यतामयमुत्तमः ।<br/>मणिर्येन महाबाहू रामस्त्वां बहु मन्यते॥ 5.58.103॥</div>
                <div class="vyakhya" id="RAM_k05_S058_V0103_B001">उत्पाट्य समूलं नाशयित्वा ॥ 5.58.101,103 ॥</div><br/>
            </div>
            <div class="verse" type="shloka" id="RAM_k05_S058_V0104">
                <div class="versetext" uvacha="Valmiki">इत्युक्त्वा तु वरारोहा मणिप्रवरमुत्तमम् ।<br/>प्रायच्छत् परमोद्विग्ना वाचा मां संदिदेश ह॥ 5.58.104॥</div>
                <div class="vyakhya" id="RAM_k05_S058_V0104_B001">सन्दिदेश काकवृत्तान्तं तिलककरणं च राममात्रैकवेद्यं कथयामासेत्यर्थः ॥ 5.58.104 ॥</div><br/>
            </div>
            <div class="verse" type="shloka" id="RAM_k05_S058_V0105">
                <div class="versetext" uvacha="Valmiki">ततस्तस्यै प्रणम्याहं राजपुत्र्यै समाहितः ।<br/>प्रदक्षिणं परिक्राममिहाभ्युद‍्गतमानसः॥ 5.58.105॥</div>
                <div class="vyakhya" id="RAM_k05_S058_V0105_B001"></div><br/>
            </div>
            <div class="verse" type="shloka" id="RAM_k05_S058_V0106">
                <div class="versetext" uvacha="Valmiki">उत्तरं पुनरेवाह निश्चित्य मनसा तदा ।<br/>हनूमन् मम वृत्तान्तं वक्तुमर्हसि राघवे॥ 5.58.106॥</div>
                <div class="vyakhya" id="RAM_k05_S058_V0106_B001"></div><br/>
            </div>
            <div class="verse" type="shloka" id="RAM_k05_S058_V0107">
                <div class="versetext" uvacha="Valmiki">यथा श्रुत्वैव नचिरात् तावुभौ रामलक्ष्मणौ ।<br/>सुग्रीवसहितौ वीरावुपेयातां तथा कुरु॥ 5.58.107॥</div>
                <div class="vyakhya" id="RAM_k05_S058_V0107_B001">इहाभ्युद्गतमानस इहागन्तुं निश्चितमानसः । मम वृत्तान्तं त्वयाऽनुभूतं मद्विषयं रावणराक्षसीवृत्तान्तम् ॥ 5.58.105,107 ॥</div><br/>
            </div>
            <div class="verse" type="shloka" id="RAM_k05_S058_V0108">
                <div class="versetext" uvacha="Valmiki">यदन्यथा भवेदेतद् द्वौ मासौ जीवितं मम ।<br/>न मां द्रक्ष्यति काकुत्स्थो म्रिये साहमनाथवत्॥ 5.58.108॥</div>
                <div class="vyakhya" id="RAM_k05_S058_V0108_B001">यद्यस्मादन्यथानागमने द्वौ मासौ मम जीवितं भवेत् अनाथवन्म्रिये । राक्षसीकृतवधेनेति भावः ॥ 5.58.108 ॥</div><br/>
            </div>
            <div class="verse" type="shloka" id="RAM_k05_S058_V0109">
                <div class="versetext" uvacha="Valmiki">तच्छ्रुत्वा करुणं वाक्यं क्रोधो मामभ्यवर्तत ।<br/>उत्तरं च मया दृष्टं कार्यशेषमनन्तरम्॥ 5.58.109॥</div>
                <div class="vyakhya" id="RAM_k05_S058_V0109_B001"></div><br/>
            </div>
            <div class="verse" type="shloka" id="RAM_k05_S058_V0110">
                <div class="versetext" uvacha="Valmiki">ततोऽवर्धत मे कायस्तदा पर्वतसंनिभः ।<br/>युद्धाकाङ्क्षी वनं तस्य विनाशयितुमारभे॥ 5.58.110॥</div>
                <div class="vyakhya" id="RAM_k05_S058_V0110_B001"></div><br/>
            </div>
            <div class="verse" type="shloka" id="RAM_k05_S058_V0111">
                <div class="versetext" uvacha="Valmiki">तद् भग्नं वनखण्डं तु भ्रान्तत्रस्तमृगद्विजम् ।<br/>प्रतिबुद्ध्य निरीक्षन्ते राक्षस्यो विकृताननाः॥ 5.58.111॥</div>
                <div class="vyakhya" id="RAM_k05_S058_V0111_B001">उत्तरं कार्यशेषं लङ्कानाशनरूपम् ॥ 5.58.109,111 ॥</div><br/>
            </div>
            <div class="verse" type="shloka" id="RAM_k05_S058_V0112">
                <div class="versetext" uvacha="Valmiki">मां च दृष्ट्वा वने तस्मिन् समागम्य ततस्ततः ।<br/>ताः समभ्यागताः क्षिप्रं रावणायाचचक्षिरे॥ 5.58.112॥</div>
                <div class="vyakhya" id="RAM_k05_S058_V0112_B001"></div><br/>
            </div>
            <div class="verse" type="shloka" id="RAM_k05_S058_V0113">
                <div class="versetext" uvacha="Valmiki">राजन् वनमिदं दुर्गं तव भग्नं दुरात्मना ।<br/>वानरेण ह्यविज्ञाय तव वीर्यं महाबल॥ 5.58.113॥</div>
                <div class="vyakhya" id="RAM_k05_S058_V0113_B001">समागम्य मिलित्वा ॥ 5.58.112,113 ॥</div><br/>
            </div>
            <div class="verse" type="shloka" id="RAM_k05_S058_V0114">
                <div class="versetext" uvacha="Valmiki">तस्य दुर्बुद्धिता राजंस्तव विप्रियकारिणः ।<br/>वधमाज्ञापय क्षिप्रं यथासौ न पुनर्व्रजेत्॥ 5.58.114॥</div>
                <div class="vyakhya" id="RAM_k05_S058_V0114_B001"></div><br/>
            </div>
            <div class="verse" type="shloka" id="RAM_k05_S058_V0115">
                <div class="versetext" uvacha="Valmiki">तच्छ्रुत्वा राक्षसेन्द्रेण विसृष्टा बहुदुर्जयाः ।<br/>राक्षसाः किंकरा नाम रावणस्य मनोऽनुगाः॥ 5.58.115॥</div>
                <div class="vyakhya" id="RAM_k05_S058_V0115_B001"></div><br/>
            </div>
            <div class="verse" type="shloka" id="RAM_k05_S058_V0116">
                <div class="versetext" uvacha="Valmiki">तेषामशीतिसाहस्रं शूलमुद‍्गरपाणिनाम् ।<br/>मया तस्मिन् वनोद्देशे परिघेण निषूदितम्॥ 5.58.116॥</div>
                <div class="vyakhya" id="RAM_k05_S058_V0116_B001"></div><br/>
            </div>
            <div class="verse" type="shloka" id="RAM_k05_S058_V0117">
                <div class="versetext" uvacha="Valmiki">तेषां तु हतशिष्टा ये ते गता लघुविक्रमाः ।<br/>निहतं च मया सैन्यं रावणायाचचक्षिरे॥ 5.58.117॥</div>
                <div class="vyakhya" id="RAM_k05_S058_V0117_B001">तस्य दुर्बुद्धितेति बहुव्रीहेस्तल् । न पुनर्व्रजेत् स्वदेशमिति शेषः ॥ 5.58.114,117 ॥</div><br/>
            </div>
            <div class="verse" type="shloka" id="RAM_k05_S058_V0118">
                <div class="versetext" uvacha="Valmiki">ततो मे बुद्धिरुत्पन्ना चैत्यप्रासादमुत्तमम् ।<br/>तत्रस्थान् राक्षसान् हत्वा शतं स्तम्भेन वै पुनः॥ 5.58.118॥</div>
                <div class="vyakhya" id="RAM_k05_S058_V0118_B001">चैत्यप्रासादम् विनाशयितुमिति शेषः ॥ 5.58.118 ॥</div><br/>
            </div>
            <div class="verse" type="shloka" id="RAM_k05_S058_V0119">
                <div class="versetext" uvacha="Valmiki">ललामभूतो लङ्काया मया विध्वंसितो रुषा ।<br/>ततः प्रहस्तस्य सुतं जम्बुमालिनमादिशत्॥ 5.58.119॥</div>
                <div class="vyakhya" id="RAM_k05_S058_V0119_B001"></div><br/>
            </div>
            <div class="verse" type="shloka" id="RAM_k05_S058_V0120">
                <div class="versetext" uvacha="Valmiki">राक्षसैर्बहुभिः सार्धं घोररूपैर्भयानकैः ।<br/>तमहं बलसम्पन्नं राक्षसं रणकोविदम्॥ 5.58.120॥</div>
                <div class="vyakhya" id="RAM_k05_S058_V0120_B001"></div><br/>
            </div>
            <div class="verse" type="shloka" id="RAM_k05_S058_V0121">
                <div class="versetext" uvacha="Valmiki">परिघेणातिघोरेण सूदयामि सहानुगम् ।<br/>तच्छ्रुत्वा राक्षसेन्द्रस्तु मन्त्रिपुत्रान् महाबलान्॥ 5.58.121॥</div>
                <div class="vyakhya" id="RAM_k05_S058_V0121_B001"></div><br/>
            </div>
            <div class="verse" type="shloka" id="RAM_k05_S058_V0122">
                <div class="versetext" uvacha="Valmiki">पदातिबलसम्पन्नान् प्रेषयामास रावणः ।<br/>परिघेणैव तान् सर्वान् नयामि यमसादनम्॥ 5.58.122॥</div>
                <div class="vyakhya" id="RAM_k05_S058_V0122_B001"></div><br/>
            </div>
            <div class="verse" type="shloka" id="RAM_k05_S058_V0123">
                <div class="versetext" uvacha="Valmiki">मन्त्रिपुत्रान् हतान् श्रुत्वा समरे लघुविक्रमान् ।<br/>पञ्च सेनाग्रगान् शूरान् प्रेषयामास रावणः॥ 5.58.123॥</div>
                <div class="vyakhya" id="RAM_k05_S058_V0123_B001"></div><br/>
            </div>
            <div class="verse" type="shloka" id="RAM_k05_S058_V0124">
                <div class="versetext" uvacha="Valmiki">तानहं सहसैन्यान् वै सर्वानेवाभ्यसूदयम् ।<br/>ततः पुनर्दशग्रीवः पुत्रमक्षं महाबलम्॥ 5.58.124॥</div>
                <div class="vyakhya" id="RAM_k05_S058_V0124_B001"></div><br/>
            </div>
            <div class="verse" type="shloka" id="RAM_k05_S058_V0125">
                <div class="versetext" uvacha="Valmiki">बहुभी राक्षसैः सार्धं प्रेषयामास संयुगे ।<br/>तं तु मन्दोदरीपुत्रं कुमारं रणपण्डितम्॥ 5.58.125॥</div>
                <div class="vyakhya" id="RAM_k05_S058_V0125_B001"></div><br/>
            </div>
            <div class="verse" type="shloka" id="RAM_k05_S058_V0126">
                <div class="versetext" uvacha="Valmiki">सहसा खं समुद्यन्तं पादयोश्च गृहीतवान् ।<br/>तमासीनं शतगुणं भ्रामयित्वा व्यपेषयम्॥ 5.58.126॥</div>
                <div class="vyakhya" id="RAM_k05_S058_V0126_B001">ललामभूतः चैत्यप्रासाद इति शेषः ॥ 5.58.119,126 ॥</div><br/>
            </div>
            <div class="verse" type="shloka" id="RAM_k05_S058_V0127">
                <div class="versetext" uvacha="Valmiki">तमक्षमागतं भग्नं निशम्य स दशाननः ।<br/>ततश्चेन्द्रजितं नाम द्वितीयं रावणः सुतम्॥ 5.58.127॥</div>
                <div class="vyakhya" id="RAM_k05_S058_V0127_B001"></div><br/>
            </div>
            <div class="verse" type="shloka" id="RAM_k05_S058_V0128">
                <div class="versetext" uvacha="Valmiki">व्यादिदेश सुसंक्रुद्धो बलिनं युद्धदुर्मदम् ।<br/>तच्चाप्यहं बलं सर्वं तं च राक्षसपुङ्गवम्॥ 5.58.128॥</div>
                <div class="vyakhya" id="RAM_k05_S058_V0128_B001">द्वितीयं प्रेषितपुत्रापेक्षया द्वितीयम् ॥ 5.58.127,128 ॥</div><br/>
            </div>
            <div class="verse" type="shloka" id="RAM_k05_S058_V0129">
                <div class="versetext" uvacha="Valmiki">नष्टौजसं रणे कृत्वा परं हर्षमुपागतः ।<br/>महतापि महाबाहुः प्रत्ययेन महाबलः॥ 5.58.129॥</div>
                <div class="vyakhya" id="RAM_k05_S058_V0129_B001"></div><br/>
            </div>
            <div class="verse" type="shloka" id="RAM_k05_S058_V0130">
                <div class="versetext" uvacha="Valmiki">प्रहितो रावणेनैष सह वीरैर्मदोद्धतैः ।<br/>सोऽविषह्यं हि मां बुद्‍ध्वा स्वसैन्यं चावमर्दितम्॥ 5.58.130॥</div>
                <div class="vyakhya" id="RAM_k05_S058_V0130_B001">महता प्रत्ययेन विश्वासेन ॥ 5.58.129,130 ॥</div><br/>
            </div>
            <div class="verse" type="shloka" id="RAM_k05_S058_V0131">
                <div class="versetext" uvacha="Valmiki">ब्रह्मणोऽस्त्रेण स तु मां प्रबद्‍ध्वा चातिवेगिनः ।<br/>रज्जुभिश्चापि बध्नन्ति ततो मां तत्र राक्षसाः॥ 5.58.131॥</div>
                <div class="vyakhya" id="RAM_k05_S058_V0131_B001"></div><br/>
            </div>
            <div class="verse" type="shloka" id="RAM_k05_S058_V0132">
                <div class="versetext" uvacha="Valmiki">रावणस्य समीपं च गृहीत्वा मामुपागमन् ।<br/>दृष्ट्वा सम्भाषितश्चाहं रावणेन दुरात्मना॥ 5.58.132॥</div>
                <div class="vyakhya" id="RAM_k05_S058_V0132_B001">प्रबुद्ध्वा प्रबद्ध्य । राक्षसेभ्य आर्पयदिति शेषः । बध्नन्त्यबध्नन् ॥ 5.58.131,132 ॥</div><br/>
            </div>
            <div class="verse" type="shloka" id="RAM_k05_S058_V0133">
                <div class="versetext" uvacha="Valmiki">पृष्टश्च लङ्कागमनं राक्षसानां च तं वधम् ।<br/>तत्सर्वं च रणे तत्र सीतार्थमुपजल्पितम्॥ 5.58.133॥</div>
                <div class="vyakhya" id="RAM_k05_S058_V0133_B001">सीतार्थमिति कथितमित्यर्थः ॥ 5.58.133 ॥</div><br/>
            </div>
            <div class="verse" type="shloka" id="RAM_k05_S058_V0134">
                <div class="versetext" uvacha="Valmiki">तस्यास्तु दर्शनाकाङ्क्षी प्राप्तस्त्वद्भवनं विभो ।<br/>मारुतस्यौरसः पुत्रो वानरो हनुमानहम्॥ 5.58.134॥</div>
                <div class="vyakhya" id="RAM_k05_S058_V0134_B001"></div><br/>
            </div>
            <div class="verse" type="shloka" id="RAM_k05_S058_V0135">
                <div class="versetext" uvacha="Valmiki">रामदूतं च मां विद्धि सुग्रीवसचिवं कपिम् ।<br/>सोऽहं दौत्येन रामस्य त्वत्सकाशमिहागतः॥ 5.58.135॥</div>
                <div class="vyakhya" id="RAM_k05_S058_V0135_B001"></div><br/>
            </div>
            <div class="verse" type="shloka" id="RAM_k05_S058_V0136">
                <div class="versetext" uvacha="Valmiki">शृणु चापि समादेशं यदहं प्रब्रवीमि ते ।<br/>राक्षसेश हरीशस्त्वां वाक्यमाह समाहितम्॥ 5.58.136॥</div>
                <div class="vyakhya" id="RAM_k05_S058_V0136_B001"></div><br/>
            </div>
            <div class="verse" type="shloka" id="RAM_k05_S058_V0137">
                <div class="versetext" uvacha="Valmiki">सुग्रीवश्च महाभागः स त्वां कौशलमब्रवीत् ।<br/>धर्मार्थकामसहितं हितं पथ्यमुवाच ह॥ 5.58.137॥</div>
                <div class="vyakhya" id="RAM_k05_S058_V0137_B001"></div><br/>
            </div>
            <div class="verse" type="shloka" id="RAM_k05_S058_V0138">
                <div class="versetext" uvacha="Valmiki">वसतो ऋष्यमूके मे पर्वते विपुलद्रुमे ।<br/>राघवो रणविक्रान्तो मित्रत्वं समुपागतः॥ 5.58.138॥</div>
                <div class="vyakhya" id="RAM_k05_S058_V0138_B001">तस्याः सीतायाः ॥ 5.58.134,138 ॥</div><br/>
            </div>
            <div class="verse" type="shloka" id="RAM_k05_S058_V0139">
                <div class="versetext" uvacha="Valmiki">तेन मे कथितं राजन् भार्या मे रक्षसा हृता ।<br/>तत्र साहाय्यहेतोर्मे समयं कर्तुमर्हसि॥ 5.58.139॥</div>
                <div class="vyakhya" id="RAM_k05_S058_V0139_B001"></div><br/>
            </div>
            <div class="verse" type="shloka" id="RAM_k05_S058_V0140">
                <div class="versetext" uvacha="Valmiki">वालिना हृतराज्येन सुग्रीवेण सह प्रभुः ।<br/>चक्रेऽग्निसाक्षिकं सख्यं राघवः सहलक्ष्मणः॥ 5.58.140॥</div>
                <div class="vyakhya" id="RAM_k05_S058_V0140_B001">समयं प्रतिज्ञाम् ॥ 5.58.139,140 ॥</div><br/>
            </div>
            <div class="verse" type="shloka" id="RAM_k05_S058_V0141">
                <div class="versetext" uvacha="Valmiki">तेन वालिनमाहत्य शरेणैकेन संयुगे ।<br/>वानराणां महाराजः कृतः सम्प्लवतां प्रभुः॥ 5.58.141॥</div>
                <div class="vyakhya" id="RAM_k05_S058_V0141_B001">संप्लवतां सम्यक्प्लवतां प्रभुः अहमिति शेषः ॥ 5.58.141 ॥</div><br/>
            </div>
            <div class="verse" type="shloka" id="RAM_k05_S058_V0142">
                <div class="versetext" uvacha="Valmiki">तस्य साहाय्यमस्माभिः कार्यं सर्वात्मना त्विह ।<br/>तेन प्रस्थापितस्तुभ्यं समीपमिह धर्मतः॥ 5.58.142॥</div>
                <div class="vyakhya" id="RAM_k05_S058_V0142_B001">तस्य रामस्य । तेन रामसाहाय्यस्य कर्तव्यत्वेन तुभ्यं समीपं तव समीपं प्रस्थापितः । दूत इति शेषः । दूतप्रेषणं वना प्रथममेव युद्धस्याधर्मत्वादिति भावः ॥ 5.58.142 ॥</div><br/>
            </div>
            <div class="verse" type="shloka" id="RAM_k05_S058_V0143">
                <div class="versetext" uvacha="Valmiki">क्षिप्रमानीयतां सीता दीयतां राघवस्य च ।<br/>यावन्न हरयो वीरा विधमन्ति बलं तव॥ 5.58.143॥</div>
                <div class="vyakhya" id="RAM_k05_S058_V0143_B001">सीतादानाभावे बाधकमाह-- यावदिति ॥ 5.58.143 ॥</div><br/>
            </div>
            <div class="verse" type="shloka" id="RAM_k05_S058_V0144">
                <div class="versetext" uvacha="Valmiki">वानराणां प्रभावोऽयं न केन विदितः पुरा ।<br/>देवतानां सकाशं च ये गच्छन्ति निमन्त्रिताः॥ 5.58.144॥</div>
                <div class="vyakhya" id="RAM_k05_S058_V0144_B001"></div><br/>
            </div>
            <div class="verse" type="shloka" id="RAM_k05_S058_V0145">
                <div class="versetext" uvacha="Valmiki">इति वानरराजस्त्वामाहेत्यभिहितो मया ।<br/>मामैक्षत ततो रुष्टश्चक्षुषा प्रदहन्निव॥ 5.58.145॥</div>
                <div class="vyakhya" id="RAM_k05_S058_V0145_B001">वानराणामिति । एवं च लङ्कानाशने वानरा असमर्था न इति मन्तव्यमिति भावः । <span class="quote">राघवाणाम्</span> इति पाठे मनुष्योऽसमर्थ इति न मन्तव्यमिति भावः ॥ 5.58.144,145 ॥</div><br/>
            </div>
            <div class="verse" type="shloka" id="RAM_k05_S058_V0146">
                <div class="versetext" uvacha="Valmiki">तेन वध्योऽहमाज्ञप्तो रक्षसा रौद्रकर्मणा ।<br/>मत्प्रभावमविज्ञाय रावणेन दुरात्मना॥ 5.58.146॥</div>
                <div class="vyakhya" id="RAM_k05_S058_V0146_B001"></div><br/>
            </div>
            <div class="verse" type="shloka" id="RAM_k05_S058_V0147">
                <div class="versetext" uvacha="Valmiki">ततो विभीषणो नाम तस्य भ्राता महामतिः ।<br/>तेन राक्षसराजश्च याचितो मम कारणात्॥ 5.58.147॥</div>
                <div class="vyakhya" id="RAM_k05_S058_V0147_B001">मत्प्रभावं वरदानं लब्ध्वा वध्यत्वरूपम् ॥ 5.58.146,147 ॥</div><br/>
            </div>
            <div class="verse" type="shloka" id="RAM_k05_S058_V0148">
                <div class="versetext" uvacha="Valmiki">नैवं राक्षसशार्दूल त्यज्यतामेष निश्चयः ।<br/>राजशास्त्रव्यपेतो हि मार्गः संलक्ष्यते त्वया॥ 5.58.148॥</div>
                <div class="vyakhya" id="RAM_k05_S058_V0148_B001">नैवम् अयमवध्य इत्यर्थः । एष निश्चय एतद्वधनिश्चयः संलक्ष्यते विचार्यते ॥ 5.58.148 ॥</div><br/>
            </div>
            <div class="verse" type="shloka" id="RAM_k05_S058_V0149">
                <div class="versetext" uvacha="Valmiki">दूतवध्या न दृष्टा हि राजशास्त्रेषु राक्षस ।<br/>दूतेन वेदितव्यं च यथाभिहितवादिना॥ 5.58.149॥</div>
                <div class="vyakhya" id="RAM_k05_S058_V0149_B001"></div><br/>
            </div>
            <div class="verse" type="shloka" id="RAM_k05_S058_V0150">
                <div class="versetext" uvacha="Valmiki">सुमहत्यपराधेऽपि दूतस्यातुलविक्रम ।<br/>विरूपकरणं दृष्टं न वधोऽस्ति हि शास्त्रतः॥ 5.58.150॥</div>
                <div class="vyakhya" id="RAM_k05_S058_V0150_B001"></div><br/>
            </div>
            <div class="verse" type="shloka" id="RAM_k05_S058_V0151">
                <div class="versetext" uvacha="Valmiki">विभीषणेनैवमुक्तो रावणः संदिदेश तान् ।<br/>राक्षसानेतदेवाद्य लाङ्गूलं दह्यतामिति॥ 5.58.151॥</div>
                <div class="vyakhya" id="RAM_k05_S058_V0151_B001"></div><br/>
            </div>
            <div class="verse" type="shloka" id="RAM_k05_S058_V0152">
                <div class="versetext" uvacha="Valmiki">ततस्तस्य वचः श्रुत्वा मम पुच्छं समन्ततः ।<br/>वेष्टितं शणवल्कैश्च पट्टैः कार्पासकैस्तथा॥ 5.58.152॥</div>
                <div class="vyakhya" id="RAM_k05_S058_V0152_B001">वेदितव्यं निवेदनीयम् । एवं चैवमुक्तिर्दूतस्य नापराध इत्यर्थः ॥ 5.58.149,152 ॥</div><br/>
            </div>
            <div class="verse" type="shloka" id="RAM_k05_S058_V0153">
                <div class="versetext" uvacha="Valmiki">राक्षसाः सिद्धसंनाहास्ततस्ते चण्डविक्रमाः ।<br/>तदादीप्यन्त मे पुच्छं हनन्तः काष्ठमुष्टिभिः॥ 5.58.153॥</div>
                <div class="vyakhya" id="RAM_k05_S058_V0153_B001"></div><br/>
            </div>
            <div class="verse" type="shloka" id="RAM_k05_S058_V0154">
                <div class="versetext" uvacha="Valmiki">बद्धस्य बहुभिः पाशैर्यन्त्रितस्य च राक्षसैः ।<br/>न मे पीडाभवत् काचिद् दिदृक्षोर्नगरीं दिवा॥ 5.58.154॥</div>
                <div class="vyakhya" id="RAM_k05_S058_V0154_B001"></div><br/>
            </div>
            <div class="verse" type="shloka" id="RAM_k05_S058_V0155">
                <div class="versetext" uvacha="Valmiki">ततस्ते राक्षसाः शूरा बद्धं मामग्निसंवृतम् ।<br/>अघोषयन् राजमार्गे नगरद्वारमागताः॥ 5.58.155॥</div>
                <div class="vyakhya" id="RAM_k05_S058_V0155_B001"></div><br/>
            </div>
            <div class="verse" type="shloka" id="RAM_k05_S058_V0156">
                <div class="versetext" uvacha="Valmiki">ततोऽहं सुमहद्रूपं संक्षिप्य पुनरात्मनः ।<br/>विमोचयित्वा तं बन्धं प्रकृतिस्थः स्थितः पुनः॥ 5.58.156॥</div>
                <div class="vyakhya" id="RAM_k05_S058_V0156_B001"></div><br/>
            </div>
            <div class="verse" type="shloka" id="RAM_k05_S058_V0157">
                <div class="versetext" uvacha="Valmiki">आयसं परिघं गृह्य तानि रक्षांस्यसूदयम् ।<br/>ततस्तन्नगरद्वारं वेगेन प्लुतवानहम्॥ 5.58.157॥</div>
                <div class="vyakhya" id="RAM_k05_S058_V0157_B001"></div><br/>
            </div>
            <div class="verse" type="shloka" id="RAM_k05_S058_V0158">
                <div class="versetext" uvacha="Valmiki">पुच्छेन च प्रदीप्तेन तां पुरीं साट्टगोपुराम् ।<br/>दहाम्यहमसम्भ्रान्तो युगान्ताग्निरिव प्रजाः॥ 5.58.158॥</div>
                <div class="vyakhya" id="RAM_k05_S058_V0158_B001"></div><br/>
            </div>
            <div class="verse" type="shloka" id="RAM_k05_S058_V0159">
                <div class="versetext" uvacha="Valmiki">विनष्टा जानकी व्यक्तं न ह्यदग्धः प्रदृश्यते ।<br/>लङ्कायाः कश्चिदुद्देशः सर्वा भस्मीकृता पुरी॥ 5.58.159॥</div>
                <div class="vyakhya" id="RAM_k05_S058_V0159_B001"></div><br/>
            </div>
            <div class="verse" type="shloka" id="RAM_k05_S058_V0160">
                <div class="versetext" uvacha="Valmiki">दहता च मया लङ्कां दग्धा सीता न संशयः ।<br/>रामस्य च महत्कार्यं मयेदं विफलीकृतम्॥ 5.58.160॥</div>
                <div class="vyakhya" id="RAM_k05_S058_V0160_B001"></div><br/>
            </div>
            <div class="verse" type="shloka" id="RAM_k05_S058_V0161">
                <div class="versetext" uvacha="Valmiki">इति शोकसमाविष्टश्चिन्तामहमुपागतः ।<br/>ततोऽहं वाचमश्रौषं चारणानां शुभाक्षराम्॥ 5.58.161॥</div>
                <div class="vyakhya" id="RAM_k05_S058_V0161_B001">हनन्तः मामिति शेषः । आर्षमेतत् ॥ 5.58.153,161 ॥</div><br/>
            </div>
            <div class="verse" type="shloka" id="RAM_k05_S058_V0162">
                <div class="versetext" uvacha="Valmiki">जानकी न च दग्धेति विस्मयोदन्तभाषिणाम् ।<br/>ततो मे बुद्धिरुत्पन्ना श्रुत्वा तामद्भुतां गिरम्॥ 5.58.162॥</div>
                <div class="vyakhya" id="RAM_k05_S058_V0162_B001">विस्मयकारी य उदन्तो वृत्तान्तस्तद्भाषिणां तं वदताम् ॥ 5.58.162 ॥</div><br/>
            </div>
            <div class="verse" type="shloka" id="RAM_k05_S058_V0163">
                <div class="versetext" uvacha="Valmiki">अदग्धा जानकीत्येव निमित्तैश्चोपलक्षितम् ।<br/>दीप्यमाने तु लाङ्गूले न मां दहति पावकः॥ 5.58.163॥</div>
                <div class="vyakhya" id="RAM_k05_S058_V0163_B001">उपलक्षितम् तददहनमिति शेषः । निमित्तैः शुभसूचकैः । निमित्तान्याह-- दीप्यमानेत्यादि ॥ 5.58.163 ॥</div><br/>
            </div>
            <div class="verse" type="shloka" id="RAM_k05_S058_V0164">
                <div class="versetext" uvacha="Valmiki">हृदयं च प्रहृष्टं मे वाताः सुरभिगन्धिनः ।<br/>तैर्निमित्तैश्च दृष्टार्थैः कारणैश्च महागुणैः॥ 5.58.164॥</div>
                <div class="vyakhya" id="RAM_k05_S058_V0164_B001"></div><br/>
            </div>
            <div class="verse" type="shloka" id="RAM_k05_S058_V0165">
                <div class="versetext" uvacha="Valmiki">ऋषिवाक्यैश्च दृष्टार्थैरभवं हृष्टमानसः ।<br/>पुनर्दृष्टा च वैदेही विसृष्टश्च तया पुनः॥ 5.58.165॥</div>
                <div class="vyakhya" id="RAM_k05_S058_V0165_B001">दृष्टार्थैर्दृष्टसंवादैः, महागुणैः कारणैर्मत्प्रवृत्तिकारणैः सीतारामरूपैः ॥ 5.58.164,165 ॥</div><br/>
            </div>
            <div class="verse" type="shloka" id="RAM_k05_S058_V0166">
                <div class="versetext" uvacha="Valmiki">ततः पर्वतमासाद्य तत्रारिष्टमहं पुनः ।<br/>प्रतिप्लवनमारेभे युष्मद्दर्शनकाङ्क्षया॥ 5.58.166॥</div>
                <div class="vyakhya" id="RAM_k05_S058_V0166_B001"></div><br/>
            </div>
            <div class="verse" type="shloka" id="RAM_k05_S058_V0167">
                <div class="versetext" uvacha="Valmiki">ततः श्वसनचन्द्रार्कसिद्धगन्धर्वसेवितम् ।<br/>पन्थानमहमाक्रम्य भवतो दृष्टवानिह॥ 5.58.167॥</div>
                <div class="vyakhya" id="RAM_k05_S058_V0167_B001"></div><br/>
            </div>
            <div class="verse" type="shloka" id="RAM_k05_S058_V0168">
                <div class="versetext" uvacha="Valmiki">राघवस्य प्रसादेन भवतां चैव तेजसा ।<br/>सुग्रीवस्य च कार्यार्थं मया सर्वमनुष्ठितम्॥ 5.58.168॥</div>
                <div class="vyakhya" id="RAM_k05_S058_V0168_B001"></div><br/>
            </div>
            <div class="verse" type="shloka" id="RAM_k05_S058_V0169">
                <div class="versetext" uvacha="Valmiki">एतत् सर्वं मया तत्र यथावदुपपादितम् ।<br/>तत्र यन्न कृतं शेषं तत् सर्वं क्रियतामिति॥ 5.58.169॥</div>
                <div class="vyakhya" id="RAM_k05_S058_V0169_B001">आरेभे । लिडुत्तमः ॥ 5.58.166,169 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे अष्टपञ्चाशः सर्गः ॥ 58 ॥</div>
        </strong>
    </div>
</body>
</html>