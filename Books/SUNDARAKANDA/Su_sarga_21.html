<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_21</title>
    <link rel="Textsheet" href="/Su_sarga_21.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे एकविंशः सर्गः</h1>
            <div class="section" id="RAM_k05_S021" type="sarga" data-name=" sarga" data-title="सुन्दरकाण्डे एकविंशः सर्गः "></div><br/>
            <div class="verse" type="shloka" id="RAM_k05_S021_V001">
                <div class="versetext" uvacha="Valmiki">तस्य तद् वचनं श्रुत्वा सीता रौद्रस्य रक्षसः ।<br/>आर्ता दीनस्वरा दीनं प्रत्युवाच ततः शनैः॥ 5.21.1॥</div>
                <div class="vyakhya" id="RAM_k05_S021_V001_B001">तस्येति । दीनमिति क्रियाविशेषणम् ॥ 5.21.1 ॥</div><br/>
            </div>
            <div class="verse" type="shloka" id="RAM_k05_S021_V002">
                <div class="versetext" uvacha="Valmiki">दुःखार्ता रुदती सीता वेपमाना तपस्विनी ।<br/>चिन्तयन्ती वरारोहा पतिमेव पतिव्रता॥ 5.21.2॥</div>
                <div class="vyakhya" id="RAM_k05_S021_V002_B001">पतिमेव चिन्तयन्ती प्रत्युवाचेति संबन्धः ॥ 5.21.2 ॥</div><br/>
            </div>
            <div class="verse" type="shloka" id="RAM_k05_S021_V003">
                <div class="versetext" uvacha="Valmiki">तृणमन्तरतः कृत्वा प्रत्युवाच शुचिस्मिता ।<br/>निवर्तय मनो मत्तः स्वजने प्रीयतां मनः॥ 5.21.3॥</div>
                <div class="vyakhya" id="RAM_k05_S021_V003_B001">तृणमन्तरतः कृत्वा परपुरुषस्य साक्षात्संभाषणानर्हत्वात् भूम्यां किञ्चिदन्तर्धाय मूत्रादिविसर्जनवत्तृणान्तरेण तस्य मुखे प्रत्युत्तरदानम् । कथमस्य दुरात्मनो रजस्तमोभिभूतस्य मयि दुराशेति शुचिस्मिता । प्रत्युवाचेति पुनरभिधानं प्रकारविशेषकथनार्थम् । एतेन तृणीकृतप्राणतया तृणतुल्यतया रावणस्य ग्रहणाच्च निभयप्रत्युत्तरदानमिति बोध्यम् । तदेवाह-- निवर्तयेति । मत्तो मनो निवर्तय । स्वजने प्रीयतां प्रीतिं कुरु । स्वजनः स्वभार्यादिः । क्रुद्धोक्त्या मनःपदादेः पौनरुक्त्यं न दोषभाक् । वर्णनीयमयीभावाच्च कवेरपि तादृशं न दोषाय ॥ 5.21.3 ॥</div><br/>
            </div>
            <div class="verse" type="shloka" id="RAM_k05_S021_V004">
                <div class="versetext" uvacha="Valmiki">न मां प्रार्थयितुं युक्तस्त्वं सिद्धिमिव पापकृत् ।<br/>अकार्यं न मया कार्यमेकपत्न्या विगर्हितम्॥ 5.21.4॥</div>
                <div class="vyakhya" id="RAM_k05_S021_V004_B001">सिद्धिं ब्रह्मलोकप्राप्तिम् । एकपत्न्या पतिव्रतया । अकार्यं परपुरुषस्पर्शरूपम् ॥ 5.21.4 ॥</div><br/>
            </div>
            <div class="verse" type="shloka" id="RAM_k05_S021_V005">
                <div class="versetext" uvacha="Valmiki">कुलं सम्प्राप्तया पुण्यं कुले महति जातया ।<br/>एवमुक्त्वा तु वैदेही रावणं तं यशस्विनी॥ 5.21.5॥</div>
                <div class="vyakhya" id="RAM_k05_S021_V005_B001">तं प्राप्तया विवाहसंबन्धेनेति शेषः ॥ 5.21.5 ॥</div><br/>
            </div>
            <div class="verse" type="shloka" id="RAM_k05_S021_V006">
                <div class="versetext" uvacha="Valmiki">रावणं पृष्ठतः कृत्वा भूयो वचनमब्रवीत् ।<br/>नाहमौपयिकी भार्या परभार्या सती तव॥ 5.21.6॥</div>
                <div class="vyakhya" id="RAM_k05_S021_V006_B001">पृष्ठतः कृत्वा परावृत्य स्थित्वा । औपयिकी भोगयोग्या । तत्र हेतुः-- सती परभार्येति ॥ 5.21.6 ॥</div><br/>
            </div>
            <div class="verse" type="shloka" id="RAM_k05_S021_V007">
                <div class="versetext" uvacha="Valmiki">साधु धर्ममवेक्षस्व साधु साधुव्रतं चर ।<br/>यथा तव तथान्येषां रक्ष्या दारा निशाचर॥ 5.21.7॥</div>
                <div class="vyakhya" id="RAM_k05_S021_V007_B001">धर्मं साध्विति पश्य । साधूनां व्रतं चर । यथा तव मन्दोदर्याः परपरिग्रहेण दुःखम्, एवमन्येषामपि स्वदाराणां परपरिग्रहे दुःखमिति ज्ञात्वाऽन्येषां दारा रक्ष्याः परिहार्याः ॥ 5.21.7 ॥</div><br/>
            </div>
            <div class="verse" type="shloka" id="RAM_k05_S021_V008">
                <div class="versetext" uvacha="Valmiki">आत्मानमुपमां कृत्वा स्वेषु दारेषु रम्यताम् ।<br/>अतुष्टं स्वेषु दारेषु चपलं चपलेन्द्रियम् ।<br/>नयन्ति निकृतिप्रज्ञं परदाराः पराभवम्॥ 5.21.8॥</div>
                <div class="vyakhya" id="RAM_k05_S021_V008_B001">यथा स्वदाराणां स्वस्मिन्नेव रत्येहाऽमुत्र सुखमिति स्वस्य निश्चयः तथा परेषामपीत्यर्थः, आत्मानमेव दृष्टान्तीकृत्य स्वेष्वेव दारेषु रम्यताम् अन्यथोभयोरपि धर्मलोप इति भावः । विपक्षे बाधकान्तरमप्याह-- अतुष्टमिति । निकृतिप्रज्ञं निकृतिन्यक्कारः साधुकुतधिक्कारस्तदास्पदप्रतम् पराभवमजयरूपम् ॥ 5.21.8 ॥</div><br/>
            </div>
            <div class="verse" type="shloka" id="RAM_k05_S021_V009">
                <div class="versetext" uvacha="Valmiki">इह सन्तो न वा सन्ति सतो वा नानुवर्तसे ।<br/>यथा हि विपरीता ते बुद्धिराचारवर्जिता॥ 5.21.9॥</div>
                <div class="vyakhya" id="RAM_k05_S021_V009_B001">इह लङ्कानगरे सन्त इहलोकपरलोकहितवक्तारो न वा नैव सन्ति । सत्सु वा तेषु तान्नानुवर्तसे तत्समीपं न गच्छसि गतोऽपि वा न पृच्छसि यथा ते विपरीता बुद्धिः । आचारवर्जिता विहितकर्मविमुख्यविहितसंमुखी च ॥ 5.21.9 ॥</div><br/>
            </div>
            <div class="verse" type="shloka" id="RAM_k05_S021_V010">
                <div class="versetext" uvacha="Valmiki">वचो मिथ्याप्रणीतात्मा पथ्यमुक्तं विचक्षणैः ।<br/>राक्षसानामभावाय त्वं वा न प्रतिपद्यसे॥ 5.21.10॥</div>
                <div class="vyakhya" id="RAM_k05_S021_V010_B001">सत्पुरुषत उपदेशसत्त्वेऽपि समूलोन्मूलनं चिकीर्षुर्दैववशात्त्वं न शृणोषीत्याह-- वच इति । विचक्षणैर्भाविकार्यपर्यालोचनचतुरैः पथ्यं हितोदर्कं वच उक्तमपि मिथ्याप्रणीतात्मा तद्वचो मिथ्यावस्तुभूतमसारभूतमित्यश्रद्धया प्रणीतः प्राप्त आत्मा बुद्धिर्येन तादृशो राक्षसानामभावाय नाशाय न प्रतिपद्यसे न परिगृह्णासि ॥ 5.21.10॥</div><br/>
            </div>
            <div class="verse" type="shloka" id="RAM_k05_S021_V011">
                <div class="versetext" uvacha="Valmiki">अकृतात्मानमासाद्य राजानमनये रतम् ।<br/>समृद्धानि विनश्यन्ति राष्ट्राणि नगराणि च॥ 5.21.11॥</div>
                <div class="vyakhya" id="RAM_k05_S021_V011_B001">ननु मया सज्जनोपदेशाग्रहे कुतो राक्षसनाशप्रसङ्ग इत्यत्रोत्तरं वक्तुं लोकस्थितिमाह-- अकृतेति । अकृतात्मानं सदुपदेशाग्राहिबुद्धिम् ॥ 5.21.11 ॥</div><br/>
            </div>
            <div class="verse" type="shloka" id="RAM_k05_S021_V012">
                <div class="versetext" uvacha="Valmiki">तथैव त्वां समासाद्य लंका रत्नौघसंकुला ।<br/>अपराधात् तवैकस्य नचिराद् विनशिष्यति॥ 5.21.12॥</div>
                <div class="vyakhya" id="RAM_k05_S021_V012_B001">तथैवेति । राजापराधतोऽशेषप्रजानाशस्य लोकप्रसिद्धत्वादिति भावः ॥ 5.21.12 ॥</div><br/>
            </div>
            <div class="verse" type="shloka" id="RAM_k05_S021_V013">
                <div class="versetext" uvacha="Valmiki">स्वकृतैर्हन्यमानस्य रावणादीर्घदर्शिनः ।<br/>अभिनन्दन्ति भूतानि विनाशे पापकर्मणः॥ 5.21.13॥</div>
                <div class="vyakhya" id="RAM_k05_S021_V013_B001">किं च सज्जनोपदेशमशृण्वतो नाशं सज्जनोऽनुमोदत इत्याह-- स्वकृतैरिति । स्वकृतैर्दुष्कृतैर्हन्यमानस्यावश्यप्राप्तनाशस्यादीर्घदर्शिनो भाव्यनर्थदर्शनासमर्थस्य विनाशे उपस्थिते भूतानि सर्वप्राणिनो नन्दन्ति ॥ 5.21.13 ॥</div><br/>
            </div>
            <div class="verse" type="shloka" id="RAM_k05_S021_V014">
                <div class="versetext" uvacha="Valmiki">एवं त्वां पापकर्माणं वक्ष्यन्ति निकृता जनाः ।<br/>दिष्ट्यैतद् व्यसनं प्राप्तो रौद्र इत्येव हर्षिताः॥ 5.21.14॥</div>
                <div class="vyakhya" id="RAM_k05_S021_V014_B001">एवं निराकृतास्त्वया क्लेशिताः सर्वे जनाः । एतद्व्यसनं स्वबुद्धिप्राप्तनाशम् ॥ 5.21.14 ॥</div><br/>
            </div>
            <div class="verse" type="shloka" id="RAM_k05_S021_V015">
                <div class="versetext" uvacha="Valmiki">शक्या लोभयितुं नाहमैश्वर्येण धनेन वा ।<br/>अनन्या राघवेणाहं भास्करेण यथा प्रभा॥ 5.21.15॥</div>
                <div class="vyakhya" id="RAM_k05_S021_V015_B001">ऐश्वर्यं कुर्वित्यादि यदुक्तं रावणेन प्रलोभनाय तत्प्रत्याख्याति-- शक्येति । अनन्या भिन्नत्वाभाववती ॥ 5.21.15 ॥</div><br/>
            </div>
            <div class="verse" type="shloka" id="RAM_k05_S021_V016">
                <div class="versetext" uvacha="Valmiki">उपधाय भुजं तस्य लोकनाथस्य सत्कृतम् ।<br/>कथं नामोपधास्यामि भुजमन्यस्य कस्यचित्॥ 5.21.16॥</div>
                <div class="vyakhya" id="RAM_k05_S021_V016_B001">प्रलोभनाशक्यत्वमेव स्पष्टयति-- उपधायेति । उपधानं कृत्वेति सह शयित्वेति यावत् । कस्यचिदतत्त्वभूतस्य ॥ 5.21.16 ॥</div><br/>
            </div>
            <div class="verse" type="shloka" id="RAM_k05_S021_V017">
                <div class="versetext" uvacha="Valmiki">अहमौपयिकी भार्या तस्यैव च धरापतेः ।<br/>व्रतस्नातस्य विद्येव विप्रस्य विदितात्मनः॥ 5.21.17॥</div>
                <div class="vyakhya" id="RAM_k05_S021_V017_B001">औपयिकी योग्या । व्रतस्नातस्य ब्रह्मचर्यव्रतपूर्वकं कृतसमावर्तनस्य यथाशास्त्रं मत्पाणिग्रहणं कृतवतो विदितात्मनो ज्ञातस्वतत्त्वस्य ज्ञातपुरुषार्थसाधनस्य च तस्यैवाहं योग्या विप्रस्य विद्येव ब्रह्मविद्येव ब्रह्मविद्या यथा ब्राह्मणस्यैवासाधारणं स्वं न्यायप्राप्तं तद्वत् संन्यासे तस्यैवाधिकाराद्ब्रह्मविद्यायां ब्राह्मणस्यैवाधिकार इति भावः । अन्ये तु-- विप्रपदं त्रैवर्णिकपरम्, त्रैवर्णिकस्यैव ब्रह्मविद्यायामधिकारः, अत एव <span class="quote">धीरस्य</span> इति क्वचित्पाठ इत्याहुः ॥ 5.21.17 ॥</div><br/>
            </div>
            <div class="verse" type="shloka" id="RAM_k05_S021_V018">
                <div class="versetext" uvacha="Valmiki">साधु रावण रामेण मां समानय दुःखिताम् ।<br/>वने वासितया सार्धं करेण्वेव गजाधिपम्॥ 5.21.18॥</div>
                <div class="vyakhya" id="RAM_k05_S021_V018_B001">हे रावण मां रामेण समानय तदेव ते साधु । वने वासितया कामुक्या करेण्वा सार्धं गजाधिपमिव । उपमानोपमेयवाक्ययोर्वैषम्यं तु क्रुद्धविरहिण्युक्तित्वान्न दोषावहम् । करेणुं जगाधिपेनेति तु वक्तुसुचितम् ॥ 5.21.18 ॥</div><br/>
            </div>
            <div class="verse" type="shloka" id="RAM_k05_S021_V019">
                <div class="versetext" uvacha="Valmiki">मित्रमौपयिकं कर्तुं रामः स्थानं परीप्सता ।<br/>बन्धं चानिच्छता घोरं त्वयासौ पुरुषर्षभः॥ 5.21.19॥</div>
                <div class="vyakhya" id="RAM_k05_S021_V019_B001">बुद्ध्यन्तरं चोपदिशति-- मित्रमिति । स्थानं परीप्सता लङ्कां रिरक्षयिषता आत्मनो बन्धं च घोरं सकलकुटुम्बपीडाकरमनिच्छता त्वया पुरुषर्षभोऽसौ रामो मित्रं कर्तुमौपयिकं युक्तम् ॥ 5.21.19 ॥</div><br/>
            </div>
            <div class="verse" type="shloka" id="RAM_k05_S021_V020">
                <div class="versetext" uvacha="Valmiki">विदितः सर्वधर्मज्ञः शरणागतवत्सलः ।<br/>तेन मैत्री भवतु ते यदि जीवितुमिच्छसि॥ 5.21.20॥</div>
                <div class="vyakhya" id="RAM_k05_S021_V020_B001">कथमेवमपराद्धस्य मे तेन मैत्री तत्राह-- विदित इति । यतः-- सर्वधर्मज्ञ इति । शत्रुरपि शरणागतो रक्षणीय इति धर्मज्ञत्वेन शरणागतवत्सलत्वेन च विदितः प्रसिद्धः, अतस्तेन मैत्री भवतु तेन मैत्री प्राप्तकालेत्यर्थः ॥ 5.21.20 ॥</div><br/>
            </div>
            <div class="verse" type="shloka" id="RAM_k05_S021_V021">
                <div class="versetext" uvacha="Valmiki">प्रसादयस्व त्वं चैनं शरणागतवत्सलम् ।<br/>मां चास्मै प्रयतो भूत्वा निर्यातयितुमर्हसि॥ 5.21.21॥</div>
                <div class="vyakhya" id="RAM_k05_S021_V021_B001">अत एनं शरणागतवत्सलं त्वं प्रसादयस्व, मां चास्मै निर्यातयितुं दातुं त्वमर्हसि ॥ 5.21.21 ॥</div><br/>
            </div>
            <div class="verse" type="shloka" id="RAM_k05_S021_V022">
                <div class="versetext" uvacha="Valmiki">एवं हि ते भवेत् स्वस्ति सम्प्रदाय रघूत्तमे ।<br/>अन्यथा त्वं हि कुर्वाणः परां प्राप्स्यसि चापदम्॥ 5.21.22॥</div>
                <div class="vyakhya" id="RAM_k05_S021_V022_B001">संप्रादायेति । मामिति शेषः ॥ 5.21.22 ॥</div><br/>
            </div>
            <div class="verse" type="shloka" id="RAM_k05_S021_V023">
                <div class="versetext" uvacha="Valmiki">वर्जयेद् वज्रमुत्सृष्टं वर्जयेदन्तकश्चिरम् ।<br/>त्वद्विधं न तु संक्रुद्धो लोकनाथः स राघवः॥ 5.21.23॥</div>
                <div class="vyakhya" id="RAM_k05_S021_V023_B001">मत्प्रत्यर्पणं विना सर्वथा तव जीवनं नास्तीत्याह-- वर्जयेदिति । त्वद्विधप्राणान्न नाशयेदित्यर्थः । राघवो न तु वर्जयेन्नाशयेदेव ॥ 5.21.23 ॥</div><br/>
            </div>
            <div class="verse" type="shloka" id="RAM_k05_S021_V024">
                <div class="versetext" uvacha="Valmiki">रामस्य धनुषः शब्दं श्रोष्यसि त्वं महास्वनम् ।<br/>शतक्रतुविसृष्टस्य निर्घोषमशनेरिव॥ 5.21.24॥</div>
                <div class="vyakhya" id="RAM_k05_S021_V024_B001">महास्वनं महान्तं नादम् नादो हि कश्चिच्छब्दधर्मः प्रतिशब्दरूपः । श्रोष्यसि यदि मां न ददासीति भावः ॥ 5.21.24 ॥</div><br/>
            </div>
            <div class="verse" type="shloka" id="RAM_k05_S021_V025">
                <div class="versetext" uvacha="Valmiki">इह शीघ्रं सुपर्वाणो ज्वलितास्या इवोरगाः ।<br/>इषवो निपतिष्यन्ति रामलक्ष्मणलक्षिताः॥ 5.21.25॥</div>
                <div class="vyakhya" id="RAM_k05_S021_V025_B001">रामलक्ष्मणलक्षिताः तन्नामाङ्का इत्यर्थेः ॥ 5.21.25 ॥</div><br/>
            </div>
            <div class="verse" type="shloka" id="RAM_k05_S021_V026">
                <div class="versetext" uvacha="Valmiki">रक्षांसि निहनिष्यन्तः पुर्यामस्यां न संशयः ।<br/>असम्पातं करिष्यन्ति पतन्तः कङ्कवाससः॥ 5.21.26॥</div>
                <div class="vyakhya" id="RAM_k05_S021_V026_B001">कङ्कवाससो रावणाः । असंपातमनवकाशम् । <span class="quote">असंबाधम्</span> इति पाठे राक्षससंमर्दरहितम् ॥ 5.21.26 ॥</div><br/>
            </div>
            <div class="verse" type="shloka" id="RAM_k05_S021_V027">
                <div class="versetext" uvacha="Valmiki">राक्षसेन्द्रमहासर्पान् स रामगरुडो महान् ।<br/>उद्धरिष्यति वेगेन वैनतेय इवोरगान्॥ 5.21.27॥</div>
                <div class="vyakhya" id="RAM_k05_S021_V027_B001">राक्षसेन्द्ररूपान्महासर्पान् । उद्धरणशैध्ये उपमा-- वैनतेय इवेति ॥ 5.21.27 ॥</div><br/>
            </div>
            <div class="verse" type="shloka" id="RAM_k05_S021_V028">
                <div class="versetext" uvacha="Valmiki">अपनेष्यति मां भर्ता त्वत्तः शीघ्रमरिंदमः ।<br/>असुरेभ्यः श्रियं दीप्तां विष्णुस्त्रिभिरिव क्रमैः॥ 5.21.28॥</div>
                <div class="vyakhya" id="RAM_k05_S021_V028_B001">न चापि मम हस्तात्त्वां प्राप्नुमर्हति राघवः इत्यस्योत्तरमाह-- अपनेष्यतीति ॥ 5.21.28 ॥</div><br/>
            </div>
            <div class="verse" type="shloka" id="RAM_k05_S021_V029">
                <div class="versetext" uvacha="Valmiki">जनस्थाने हतस्थाने निहते रक्षसां बले ।<br/>अशक्तेन त्वया रक्षः कृतमेतदसाधु वै॥ 5.21.29॥</div>
                <div class="vyakhya" id="RAM_k05_S021_V029_B001">हतस्थाने हतास्पदे ॥ 5.21.29 ॥</div><br/>
            </div>
            <div class="verse" type="shloka" id="RAM_k05_S021_V030">
                <div class="versetext" uvacha="Valmiki">आश्रमं तत्तयोः शून्यं प्रविश्य नरसिंहयोः ।<br/>गोचरं गतयोर्भ्रात्रोरपनीता त्वयाधम॥ 5.21.30॥</div>
                <div class="vyakhya" id="RAM_k05_S021_V030_B001">नरसिंहयोः शून्यमाश्रमं प्रविश्य यत्कृतं तदसाधुवृत्ति किलेत्यर्थः । गोचरं गतयोर्मायामृगवृत्तान्तं ज्ञातुं गतयोः । गोचरं वनप्रदेशं गतयोरिति वार्थः ॥ 5.21.30॥</div><br/>
            </div>
            <div class="verse" type="shloka" id="RAM_k05_S021_V031">
                <div class="versetext" uvacha="Valmiki">नहि गन्धमुपाघ्राय रामलक्ष्मणयोस्त्वया ।<br/>शक्यं संदर्शने स्थातुं शुना शार्दूलयोरिव॥ 5.21.31॥</div>
                <div class="vyakhya" id="RAM_k05_S021_V031_B001">यस्माद्रामलक्ष्मणयोर्गन्धमुपाघ्राय शार्दूलयोः सन्दर्शने शुनेव समक्षं स्थातुं त्वया न शक्यम् ॥ 5.21.31 ॥</div><br/>
            </div>
            <div class="verse" type="shloka" id="RAM_k05_S021_V032">
                <div class="versetext" uvacha="Valmiki">तस्य ते विग्रहे ताभ्यां युगग्रहणमस्थिरम् ।<br/>वृत्रस्येवेन्द्रबाहुभ्यां बाहोरेकस्य विग्रहे॥ 5.21.32॥</div>
                <div class="vyakhya" id="RAM_k05_S021_V032_B001">तस्याधमबलस्याधमकृत्यस्य च तेऽग्रेऽपि ताभ्यां विग्रहे कलहे प्रसक्ते सति युगग्रहणं सहायसंपत्तिरस्थिरा जनस्थानबलसहायसंपत्तिवत् तस्मात्तेन युद्धे तव निग्रह एव वृत्रसंबन्धिन एकस्य बाहोर्द्वाभ्यामिन्द्रबाहुभ्यां युद्धे वृत्रबाहुपराजयवत् । वज्रच्छिन्नैकबाहुर्वृत्रो बहुकालमिन्द्रेण सहैकबाहुना युद्धं कृतवान्पराजितश्चेति भागवते प्रसिद्धम् ॥ 5.21.32 ॥</div><br/>
            </div>
            <div class="verse" type="shloka" id="RAM_k05_S021_V033">
                <div class="versetext" uvacha="Valmiki">क्षिप्रं तव स नाथो मे रामः सौमित्रिणा सह ।<br/>तोयमल्पमिवादित्यः प्राणानादास्यते शरैः॥ 5.21.33॥</div>
                <div class="vyakhya" id="RAM_k05_S021_V033_B001">मे नाथः स राम इत्यन्वयः ॥ 5.21.33 ॥</div><br/>
            </div>
            <div class="verse" type="shloka" id="RAM_k05_S021_V034">
                <div class="versetext" uvacha="Valmiki">गिरिं कुबेरस्य गतोऽथवाऽऽलयंसभां गतो वा वरुणस्य राज्ञः ।<br/>असंशयं दाशरथेर्विमोक्ष्यसे महाद्रुमः कालहतोऽशनेरिव॥ 5.21.34॥</div>
                <div class="vyakhya" id="RAM_k05_S021_V034_B001">कुबेरस्यालयं कैलासम् । कैलासवरुणसभे ऊर्ध्वाधस्थलसकललोकोपलक्षणम् । कालहतस्त्वमशनेः संबन्धान्महाद्रुम इव दाशरथेः संबन्धाद्विमोक्षसे प्राणानिति शेषः । <span class="quote">विमोक्ष्यसे</span> इति पाङ्क्तः पाठ इति कतकः ॥ 5.21.34 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे एकविंशः सर्गः ॥ 21 ॥</div>
        </strong>
    </div>
</body>
</html>