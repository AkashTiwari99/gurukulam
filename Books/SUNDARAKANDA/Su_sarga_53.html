<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_53</title>
    <link rel="Textsheet" href="/Su_sarga_53.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे त्रिपञ्चाशः सर्गः</h1>
            <div class="section" id="RAM_k05_S053" type="sarga" data-name=" sarga" data-title="सुन्दरकाण्डे त्रिपञ्चाशः सर्गः "></div><br/>
            <div class="verse" type="shloka" id="RAM_k05_S053_V001">
                <div class="versetext" uvacha="Valmiki">तस्य तद् वचनं श्रुत्वा दशग्रीवो महात्मनः ।<br/>देशकालहितं वाक्यं भ्रातुरुत्तरमब्रवीत्॥ 5.53.1॥</div>
                <div class="vyakhya" id="RAM_k05_S053_V001_B001">तस्य विभीषणस्य ॥ 5.53.1 ॥</div><br/>
            </div>
            <div class="verse" type="shloka" id="RAM_k05_S053_V002">
                <div class="versetext" uvacha="Valmiki">सम्यगुक्तं हि भवता दूतवध्या विगर्हिता ।<br/>अवश्यं तु वधायान्यः क्रियतामस्य निग्रहः॥ 5.53.2॥</div>
                <div class="vyakhya" id="RAM_k05_S053_V002_B001">दूतवध्या दूतवधः । आर्षमिदं साधु ॥ 5.53.2 ॥</div><br/>
            </div>
            <div class="verse" type="shloka" id="RAM_k05_S053_V003">
                <div class="versetext" uvacha="Valmiki">कपीनां किल लाङ्गूलमिष्टं भवति भूषणम् ।<br/>तदस्य दीप्यतां शीघ्रं तेन दग्धेन गच्छतु॥ 5.53.3॥</div>
                <div class="vyakhya" id="RAM_k05_S053_V003_B001">दग्धेन दाहकृतेनोपलक्षितो गच्छतु । स्वस्वामिसमीपमिति शेषः ॥ 5.53.3 ॥</div><br/>
            </div>
            <div class="verse" type="shloka" id="RAM_k05_S053_V004">
                <div class="versetext" uvacha="Valmiki">ततः पश्यन्त्वमुं दीनमङ्गवैरूप्यकर्शितम् ।<br/>सुमित्रज्ञातयः सर्वे बान्धवाः ससुहृज्जनाः॥ 5.53.4॥</div>
                <div class="vyakhya" id="RAM_k05_S053_V004_B001">ततः स्वीयसमीपगमनानन्तरम् । सुमित्राणि समसुखदुःखा, ज्ञातयो भ्रात्रादयः, बान्दवाः संबन्धिनः, सुहृज्जनाः स्निग्धजनाः, तत्सहिता बान्धवा इत्यर्थः ॥ 5.53.4॥</div><br/>
            </div>
            <div class="verse" type="shloka" id="RAM_k05_S053_V005">
                <div class="versetext" uvacha="Valmiki">आज्ञापयद् राक्षसेन्द्रः पुरं सर्वं सचत्वरम् ।<br/>लाङ्गूलेन प्रदीप्तेन रक्षोभिः परिणीयताम्॥ 5.53.5॥</div>
                <div class="vyakhya" id="RAM_k05_S053_V005_B001">अथ रावणः स्वपुरदुर्गमहाबलमहैश्वर्याणि परेभ्यः प्रकाशयितुं सर्वपुरपरावर्तनं दीप्तपुच्छस्याज्ञापयदित्याह-- आज्ञापयदिति । परिणीयतामित्याज्ञापयदिति योजना ॥ 5.53.5 ॥</div><br/>
            </div>
            <div class="verse" type="shloka" id="RAM_k05_S053_V006">
                <div class="versetext" uvacha="Valmiki">तस्य तद् वचनं श्रुत्वा राक्षसाः कोपकर्कशाः ।<br/>वेष्टन्ते तस्य लाङ्गूलं जीर्णैः कार्पासिकैः पटैः॥ 5.53.6॥</div>
                <div class="vyakhya" id="RAM_k05_S053_V006_B001">वेष्टन्ते अवेष्टयन्तेत्यर्थः ॥ 5.53.6 ॥</div><br/>
            </div>
            <div class="verse" type="shloka" id="RAM_k05_S053_V007">
                <div class="versetext" uvacha="Valmiki">संवेष्ट्यमाने लाङ्गूले व्यवर्धत महाकपिः ।<br/>शुष्कमिन्धनमासाद्य वनेष्विव हुताशनम्॥ 5.53.7॥</div>
                <div class="vyakhya" id="RAM_k05_S053_V007_B001"></div><br/>
            </div>
            <div class="verse" type="shloka" id="RAM_k05_S053_V008">
                <div class="versetext" uvacha="Valmiki">तैलेन परिषिच्याथ तेऽग्निं तत्रोपपादयन् ।<br/>लाङ्गूलेन प्रदीप्तेन राक्षसांस्तानताडयत्॥ 5.53.8॥</div>
                <div class="vyakhya" id="RAM_k05_S053_V008_B001">शुष्कमिति । आरण्यका यथा शुष्कमिन्धनमासाद्य हुताशनमुत्पादयन्ति तथा जीर्णपटवेष्टितलाङ्गूलं तैलेन परिषिच्य तत्र तेऽग्निमुपपादयन्नुदपादयन्नित्यर्थ इति कतकः । <span class="quote">हुताशनः</span> इति पाठे वृद्धौ दृष्टन्तोऽयम् । उपपादयन्नित्यस्य समयोजयन्नित्यर्थः इत्यन्ये । तान्बद्ध्वा नेतृ़न् ॥ 5.53.7,8 ॥</div><br/>
            </div>
            <div class="verse" type="shloka" id="RAM_k05_S053_V009">
                <div class="versetext" uvacha="Valmiki">रोषामर्षपरीतात्मा बालसूर्यसमाननः ।<br/>स भूयः संगतैः क्रूरै राक्षसैर्हरिपुङ्गवः॥ 5.53.9॥</div>
                <div class="vyakhya" id="RAM_k05_S053_V009_B001">सङ्गतैर्मिलितै राक्षसैः । स भूयो निबद्ध इति शेषः ॥ 5.53.9 ॥</div><br/>
            </div>
            <div class="verse" type="shloka" id="RAM_k05_S053_V010">
                <div class="versetext" uvacha="Valmiki">सहस्त्रीबालवृद्धाश्च जग्मुः प्रीतिं निशाचराः ।<br/>निबद्धः कृतवान् वीरस्तत्कालसदृशीं मतिम्॥ 5.53.10॥</div>
                <div class="vyakhya" id="RAM_k05_S053_V010_B001">अथ बन्धसंहारशक्तावपि स नोचित इत्यचिन्तयदित्याह-- कृतवानिति ॥ 5.53.10 ॥</div><br/>
            </div>
            <div class="verse" type="shloka" id="RAM_k05_S053_V011">
                <div class="versetext" uvacha="Valmiki">कामं खलु न मे शक्ता निबद्धस्यापि राक्षसाः ।<br/>छित्त्वा पाशान् समुत्पत्य हन्यामहमिमान् पुनः॥ 5.53.11॥</div>
                <div class="vyakhya" id="RAM_k05_S053_V011_B001">तां मतिमभिनयति-- काममिति । निबद्धस्यापि निबद्धवदवस्थितस्यापि मे न शक्ताः । सर्वथा बन्धनादाविति शेषः । तदेव समर्थयति-- छित्त्वेति ॥ 5.53.11 ॥</div><br/>
            </div>
            <div class="verse" type="shloka" id="RAM_k05_S053_V012">
                <div class="versetext" uvacha="Valmiki">यदि भर्तृहितार्थाय चरन्तं भर्तृशासनात् ।<br/>निबध्नन्ते दुरात्मानो न तु मे निष्कृतिः कृता॥ 5.53.12॥</div>
                <div class="vyakhya" id="RAM_k05_S053_V012_B001">तर्हि कुतो न हन्यन्ते तत्राह-- यदीति । भर्तू रामस्य हितार्थाय हितनिमित्तं चरन्तं मां भर्तू रावणस्य शासनाद्यदि ते मां निबध्नन्ते निबध्नन्तु केवलम्, न तु मे निष्कृतिः कृता, मया कृतस्य प्रतिक्रिया तु न कृता ॥ 5.53.12 ॥</div><br/>
            </div>
            <div class="verse" type="shloka" id="RAM_k05_S053_V013">
                <div class="versetext" uvacha="Valmiki">सर्वेषामेव पर्याप्तो राक्षसानामहं युधि ।<br/>किं तु रामस्य प्रीत्यर्थं विषहिष्येऽहमीदृशम्॥ 5.53.13॥</div>
                <div class="vyakhya" id="RAM_k05_S053_V013_B001">यदि तां वधरूपां चिकीर्षेयुस्तदा सर्वान्हनिष्याम्येवेत्याह-- सर्वेषामिति । यदि पर्याप्तस्तर्हि क्रियतां शत्रुवधस्तत्राह-- रामस्येति । प्रीत्यर्थं सर्वराक्षसवधजप्रीत्यविघ्नार्थमीदृशबन्धनादिकम् ॥ 5.53.13 ॥</div><br/>
            </div>
            <div class="verse" type="shloka" id="RAM_k05_S053_V014">
                <div class="versetext" uvacha="Valmiki">लङ्का चारयितव्या मे पुनरेव भवेदिति ।<br/>रात्रौ नहि सुदृष्टा मे दुर्गकर्मविधानतः॥ 5.53.14॥</div>
                <div class="vyakhya" id="RAM_k05_S053_V014_B001">फलान्तरार्थमपि सोढव्यमेवेत्याह-- लङ्केति । एतै रावणाज्ञया पुनरेव सकला लङ्का चारयितव्या चारणेन दर्शयितव्या, अतो विषहिष्ये । ननु दृष्टायाः किं पुनर्दर्शनेन तत्राह-- रात्राविति । दुर्गकर्मविधानतो दुर्गस्य दुर्गमत्वस्वरूपकर्मविधानाद्धेतोः दुर्गांशे इति शेषः ॥ 5.53.14 ॥</div><br/>
            </div>
            <div class="verse" type="shloka" id="RAM_k05_S053_V015">
                <div class="versetext" uvacha="Valmiki">अवश्यमेव द्रष्टव्या मया लङ्का निशाक्षये ।<br/>कामं बध्नन्तु मे भूयः पुच्छस्योद्दीपनेन च॥ 5.53.15॥</div>
                <div class="vyakhya" id="RAM_k05_S053_V015_B001">निशाक्षये इत्यनेन सीतासंभाषणार्थं कतिपयदिनवासो गम्यते । तथा हि-- फाल्गुने रावणेन सीतापहारः आश्विनशुक्लसमाप्तौ हनूमत्प्रेरणया पक्षावधिदानेन वानरान्प्रति दूतप्रेषणम् ततः कार्तिकशुक्लप्रतिपद्यन्वेषणार्थं वानरप्रस्थानम् मार्गशुक्लदशम्यां संपातिदर्शनम् तदा सुग्रीवदत्तमासावधेर्गतत्वस्य वानरैरुक्तिः अग्र एकादश्यां हनूमतो लङ्कागमनम् तद्रात्रिशेषे सीतादर्शनम् ततो द्वादश्यां दिने स्थित्वा रात्रौ सीतायाः सम्यग्दर्शनम् तद्रात्रिशेषे तत्र रावणागमनम् तत्र रावणेन <span class="quote">मासान्द्वादश भामिनि</span> इति स्वदत्तावधौ मासद्वयावशेषवचने कतिपयदिनाधिक्यं तु मासत्वानवच्छिन्नत्वेनाल्पान्तरत्वान्न विवक्षितम् । ततस्त्रयोदश्यां प्रातः सीतया सह कथालापः तद्दिन एवाशोकवनिकाभङ्गादि चतुर्दश्यामक्षान्तवधो लङ्कादाहश्च, पूर्णिमायां वा । पूर्वं वासन्तिकवृक्षाणां पुष्पितत्वोक्तिस्तु तद्वर्षे क्षयमासेनोपपादिता उत्पातेन च लक्ष्मणस्य सुग्रीवनिकटे प्रेषणसमये रामेण मासचतुष्टयरूपकृतावधेरपगमोक्तिस्तु प्रागुपपादितरहस्येति दिक् । पुच्छस्योद्दीपनेन चेत्यस्योत्तरश्लोकेनान्वयः ॥ 5.53.15 ॥</div><br/>
            </div>
            <div class="verse" type="shloka" id="RAM_k05_S053_V016">
                <div class="versetext" uvacha="Valmiki">पीडां कुर्वन्ति रक्षांसि न मेऽस्ति मनसः श्रमः ।<br/>ततस्ते संवृताकारं सत्त्ववन्तं महाकपिम्॥ 5.53.16॥</div>
                <div class="vyakhya" id="RAM_k05_S053_V016_B001">मनसः श्रमो मनःखेदो न मेऽस्तीति चिन्तयामासेत्यन्वयः । तत एवम् । तस्य चिन्तानन्तरमित्यर्थः ॥ 5.53.16 ॥</div><br/>
            </div>
            <div class="verse" type="shloka" id="RAM_k05_S053_V017">
                <div class="versetext" uvacha="Valmiki">परिगृह्य ययुर्हृष्टा राक्षसाः कपिकुञ्जरम् ।<br/>शङ्खभेरीनिनादैश्च घोषयन्तः स्वकर्मभिः॥ 5.53.17॥</div>
                <div class="vyakhya" id="RAM_k05_S053_V017_B001"></div><br/>
            </div>
            <div class="verse" type="shloka" id="RAM_k05_S053_V018">
                <div class="versetext" uvacha="Valmiki">राक्षसाः क्रूरकर्माणश्चारयन्ति स्म तां पुरीम् ।<br/>अन्वीयमानो रक्षोभिर्ययौ सुखमिरंदमः॥ 5.53.18॥</div>
                <div class="vyakhya" id="RAM_k05_S053_V018_B001">स्वकर्मभी राजद्रोहिणो दुष्टस्यैवं दण्ड इत्येवमादिभिर्घोषयन्तः पूर्ववृत्तान्तस्य सर्वान्प्रति प्रकटं प्रतिपादनं घोषणम् ॥ 5.53.17,18 ॥</div><br/>
            </div>
            <div class="verse" type="shloka" id="RAM_k05_S053_V019">
                <div class="versetext" uvacha="Valmiki">हनूमांश्चारयामास राक्षसानां महापुरीम् ।<br/>अथापश्यद् विमानानि विचित्राणि महाकपिः॥ 5.53.19॥</div>
                <div class="vyakhya" id="RAM_k05_S053_V019_B001">चारयामास स्वार्थे णिच् । चरणेन ददर्शेत्यर्थः ॥ 5.53.19 ॥</div><br/>
            </div>
            <div class="verse" type="shloka" id="RAM_k05_S053_V020">
                <div class="versetext" uvacha="Valmiki">संवृतान् भूमिभागांश्च सुविभक्तांश्च चत्वरान् ।<br/>रथ्याश्च गृहसम्बाधाः कपिः शृङ्गाटकानि च॥ 5.53.20॥</div>
                <div class="vyakhya" id="RAM_k05_S053_V020_B001">चत्वरान्द्वारसमीपं बहिर्बद्धान् । गृहैः संबाधा निबिडाः । शृङ्गाटकानि चतुष्पथान् ॥ 5.53.20 ॥</div><br/>
            </div>
            <div class="verse" type="shloka" id="RAM_k05_S053_V021">
                <div class="versetext" uvacha="Valmiki">तथा रथ्योपरथ्याश्च तथैव च गृहान्तरान् ।<br/>चत्वरेषु चतुष्केषु राजमार्गे तथैव च॥ 5.53.21॥</div>
                <div class="vyakhya" id="RAM_k05_S053_V021_B001">उपरथ्याः स्वल्पवीथ्यः गृहान्तरान्गृहद्वयमध्यभागान् । चतुष्केषु चतुष्पथेषु ॥ 5.53.21 ॥</div><br/>
            </div>
            <div class="verse" type="shloka" id="RAM_k05_S053_V022">
                <div class="versetext" uvacha="Valmiki">घोषयन्ति कपिं सर्वे चार इत्येव राक्षसाः ।<br/>स्त्रीबालवृद्धा निर्जग्मुस्तत्र तत्र कुतूहलात्॥ 5.53.22॥</div>
                <div class="vyakhya" id="RAM_k05_S053_V022_B001">चारीकः इति पाठेऽपि चार इत्येवार्थः आर्षं साधुत्वम् चारशब्दात्स्वार्थे आर्ष ईकः ॥ 5.53.22 ॥</div><br/>
            </div>
            <div class="verse" type="shloka" id="RAM_k05_S053_V023">
                <div class="versetext" uvacha="Valmiki">राक्षस्यस्ता विरूपाक्ष्यः शंसुर्देव्यास्तदप्रियम् ।<br/>यस्त्वया कृतसंवादः सीते ताम्रमुखः कपिः॥ 5.53.23॥</div>
                <div class="vyakhya" id="RAM_k05_S053_V023_B001">तस्य हनूमतो लाङ्गूलाग्रे दीप्यमाने तदप्रियं देव्याः शंसुः शशंसुः ॥ 5.53.23॥</div><br/>
            </div>
            <div class="verse" type="shloka" id="RAM_k05_S053_V024">
                <div class="versetext" uvacha="Valmiki">लाङ्गूलेन प्रदीप्तेन स एष परिणीयते ।<br/>श्रुत्वा तद् वचनं क्रूरमात्मापहरणोपमम्॥ 5.53.24॥</div>
                <div class="vyakhya" id="RAM_k05_S053_V024_B001">परिणीयते परितोऽपनीयते । आत्मापहरणोपमं तादृग्दुःखजनकम् ॥ 5.53.24॥</div><br/>
            </div>
            <div class="verse" type="shloka" id="RAM_k05_S053_V025">
                <div class="versetext" uvacha="Valmiki">वैदेही शोकसंतप्ता हुताशनमुपागमत् ।<br/>मङ्गलाभिमुखी तस्य सा तदासीन्महाकपेः॥ 5.53.25॥</div>
                <div class="vyakhya" id="RAM_k05_S053_V025_B001">उपागमद्ध्यानेनोपासितवती । यद्वा तत्र समीपे ज्वलमानमग्निमुपासितवती ॥ 5.53.25 ॥</div><br/>
            </div>
            <div class="verse" type="shloka" id="RAM_k05_S053_V026">
                <div class="versetext" uvacha="Valmiki">उपतस्थे विशालाक्षी प्रयता हव्यवाहनम् ।<br/>यद्यस्ति पतिशुश्रूषा यद्यस्ति चरितं तपः॥ 5.53.26॥</div>
                <div class="vyakhya" id="RAM_k05_S053_V026_B001">प्रयता शुद्धिमती ॥ 5.53.26 ॥</div><br/>
            </div>
            <div class="verse" type="shloka" id="RAM_k05_S053_V027">
                <div class="versetext" uvacha="Valmiki">यदि वा त्वेकपत्नीत्वं शीतो भव हनूमतः ।<br/> ततस्तीक्ष्णार्चिरव्यग्रः प्रदक्षिणशिखोऽनलः॥ 5.53.27॥</div>
                <div class="vyakhya" id="RAM_k05_S053_V027_B001">एकपत्नीत्वं पातिव्रत्यम् । शीतो भव हुताशनेति शेषः । अस्याः सीताछायात्वेऽपि स्वस्मिंस्तदभेदबुद्धिसत्त्वान्नैतदुक्त्यसङ्गतिः । ततः सीतोपासनानन्तरम्, तीक्ष्णार्चिरप्यनलः प्रदक्षिणशिखो जज्वाल ॥ 5.53.27 ॥</div><br/>
            </div>
            <div class="verse" type="shloka" id="RAM_k05_S053_V028">
                <div class="versetext" uvacha="Valmiki">जज्वाल मृगशावाक्ष्याः शंसन्निव शुभं कपेः ।<br/> हनूमज्जनकश्चैव पुच्छानलयुतोऽनिलः ।<br/> ववौ स्वास्थ्यकरो देव्याः प्रालेयानिलशीतलः॥ 5.53.28॥</div>
                <div class="vyakhya" id="RAM_k05_S053_V028_B001">तथा सीतायाः कपेः शिवं स्वकृतं शंसन्निवाभूत् । किं च हनूमज्जनकोऽनिलो वायुः पुच्छानलयुतोऽपि देव्याः संमुखे स्वास्थ्यकरः कपेः स्वास्थ्यसूचकः सन्प्रालेयानिलशीतलो ववौ ॥ 5.53.28 ॥</div><br/>
            </div>
            <div class="verse" type="shloka" id="RAM_k05_S053_V029">
                <div class="versetext" uvacha="Valmiki">दह्यमाने च लाङ्गूले चिन्तयामास वानरः ।<br/>प्रदीप्तोऽग्निरयं कस्मान्न मां दहति सर्वतः॥ 5.53.29॥</div>
                <div class="vyakhya" id="RAM_k05_S053_V029_B001">सर्वतः प्रदीप्तोऽग्निरित्यन्वयः ॥ 5.53.29 ॥</div><br/>
            </div>
            <div class="verse" type="shloka" id="RAM_k05_S053_V030">
                <div class="versetext" uvacha="Valmiki">दृश्यते च महाज्वालः करोति च न मे रुजम् ।<br/>शिशिरस्येव सम्पातो लाङ्गूलाग्रे प्रतिष्ठितः॥ 5.53.30॥</div>
                <div class="vyakhya" id="RAM_k05_S053_V030_B001">लाङ्गूलाग्रे शिशिरस्य हिमस्य संपातः पिण्ड इव प्रतिष्ठित इत्यन्वयः ॥ 5.53.30 ॥</div><br/>
            </div>
            <div class="verse" type="shloka" id="RAM_k05_S053_V031">
                <div class="versetext" uvacha="Valmiki">अथ वा तदिदं व्यक्तं यद् दृष्टं प्लवता मया ।<br/>रामप्रभावादाश्चर्यं पर्वतः सरितां पतौ॥ 5.53.31॥</div>
                <div class="vyakhya" id="RAM_k05_S053_V031_B001">तत्रोपपत्तिं चिन्तयति-- अथवेति । यद्यस्मात्प्लवता मया सरितां पतौ रामप्रभावात्समुद्रे पर्वतरूपमाश्चर्यं दृष्टम् । ततो रामप्रभावादेवेदमपीत्यर्थः ॥ 5.53.31 ॥</div><br/>
            </div>
            <div class="verse" type="shloka" id="RAM_k05_S053_V032">
                <div class="versetext" uvacha="Valmiki">यदि तावत् समुद्रस्य मैनाकस्य च धीमतः ।<br/>रामार्थं सम्भ्रमस्तादृक् किमग्निर्न करिष्यति॥ 5.53.32॥</div>
                <div class="vyakhya" id="RAM_k05_S053_V032_B001">ननु समुद्रप्रेरणेन मैनाकोत्थानं प्रयुज्यते, अग्नेस्तु स्वभाववैपरीत्यं कुतस्तत्राह-- यदीति । तावदिति वाक्यालङ्कारे । रामार्थं रामोपकारार्थं तादृक्संभ्रमो यद्यादरपूर्वंकं त्वरा यदि, तदा रामेण नित्यमुपासितोऽग्नी रामोपकारार्थं कथमपि शैत्यं किं न करिष्यतीत्यर्थः ॥ 5.53.32 ॥</div><br/>
            </div>
            <div class="verse" type="shloka" id="RAM_k05_S053_V033">
                <div class="versetext" uvacha="Valmiki">सीतायाश्चानृशंस्येन तेजसा राघवस्य च ।<br/>पितुश्च मम सख्येन न मां दहति पावकः॥ 5.53.33॥</div>
                <div class="vyakhya" id="RAM_k05_S053_V033_B001">आनृशंस्यमाश्रितजनदया ॥ 5.53.33 ॥</div><br/>
            </div>
            <div class="verse" type="shloka" id="RAM_k05_S053_V034">
                <div class="versetext" uvacha="Valmiki">भूयः स चिन्तयामास मुहूर्तं कपिकुञ्जरः ।<br/>कथमस्मद्विधस्येह बन्धनं राक्षसाधमैः॥ 5.53.34॥</div>
                <div class="vyakhya" id="RAM_k05_S053_V034_B001">चिन्तयामास अनन्तरकर्तव्यमिति शेषः ॥ 5.53.34 ॥</div><br/>
            </div>
            <div class="verse" type="shloka" id="RAM_k05_S053_V035">
                <div class="versetext" uvacha="Valmiki">प्रतिक्रियास्य युक्ता स्यात् सति मह्यं पराक्रमे ।<br/>ततश्छित्त्वा च तान् पाशान् वेगवान् वै महाकपिः॥ 5.53.35॥</div>
                <div class="vyakhya" id="RAM_k05_S053_V035_B001">प्रतिक्रिया लङ्कादहनरूपा । मह्यं मम ॥ 5.53.35 ॥</div><br/>
            </div>
            <div class="verse" type="shloka" id="RAM_k05_S053_V036">
                <div class="versetext" uvacha="Valmiki">उत्पपाताथ वेगेन ननाद च महाकपिः ।<br/>पुरद्वारं ततः श्रीमान् शैलशृङ्गमिवोन्नतम्॥ 5.53.36॥</div>
                <div class="vyakhya" id="RAM_k05_S053_V036_B001">उत्पपात पुच्छाग्निना बन्धनेन च सहैवेति शेषः ॥ 5.53.36 ॥</div><br/>
            </div>
            <div class="verse" type="shloka" id="RAM_k05_S053_V037">
                <div class="versetext" uvacha="Valmiki">विभक्तरक्षःसम्बाधमाससादानिलात्मजः ।<br/>स भूत्वा शैलसंकाशः क्षणेन पुनरात्मवान्॥ 5.53.37॥</div>
                <div class="vyakhya" id="RAM_k05_S053_V037_B001">विभक्तरक्षःसंबाधं रक्षःसंमर्दरहितम् ॥ 5.53.37 ॥</div><br/>
            </div>
            <div class="verse" type="shloka" id="RAM_k05_S053_V038">
                <div class="versetext" uvacha="Valmiki">ह्रस्वतां परमां प्राप्तो बन्धनान्यवशातयत् ।<br/>विमुक्तश्चाभवच्छ्रीमान् पुनः पर्वतसंनिभः॥ 5.53.38॥</div>
                <div class="vyakhya" id="RAM_k05_S053_V038_B001"></div><br/>
            </div>
            <div class="verse" type="shloka" id="RAM_k05_S053_V039">
                <div class="versetext" uvacha="Valmiki">वीक्षमाणश्च ददृशे परिघं तोरणाश्रितम् ।<br/>स तं गृह्य महाबाहुः कालायसपरिष्कृतम् ।<br/>रक्षिणस्तान् पुनः सर्वान् सूदयामास मारुतिः॥ 5.53.39॥</div>
                <div class="vyakhya" id="RAM_k05_S053_V039_B001">शैलसङ्काशो महान्भूत्वा ह्रस्वतां प्राप्त इत्यनेन देहसौक्ष्म्यात्स्वयमेव बन्धगलनमुक्तम्, एवंरीत्या बन्धनान्यवशातयद्दूरीकृतवान् विमुक्त्यनन्तरं पुनः पर्वताकारोऽभवत् ॥ 5.53.38,39 ॥</div><br/>
            </div>
            <div class="verse" type="shloka" id="RAM_k05_S053_V040">
                <div class="versetext" uvacha="Valmiki">स तान् निहत्वा रणचण्डविक्रमः समीक्षमाणः पुनरेव लङ्काम् ।<br/>प्रदीप्तलाङ्गूलकृतार्चिमाली प्रकाशितादित्य इवार्चिमाली॥ 5.53.40॥</div>
                <div class="vyakhya" id="RAM_k05_S053_V040_B001">अर्चिमालीत्यत्र नीरेफतार्षी ॥ 5.53.40 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे त्रिपञ्चाशः सर्गः ॥ 53 ॥</div>
        </strong>
    </div>
</body>
</html>