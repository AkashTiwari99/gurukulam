<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_28</title>
    <link rel="Textsheet" href="/Su_sarga_28.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे अष्टाविंशः सर्गः</h1>
            <div class="section" id="RAM_k05_S028" type="sarga" data-name=" sarga" data-title="सुन्दरकाण्डे अष्टाविंशः सर्गः "></div><br/>
            <div class="verse" type="shloka" id="RAM_k05_S028_V001">
                <div class="versetext" uvacha="Valmiki">सा राक्षसेन्द्रस्य वचो निशम्य तद् रावणस्याप्रियमप्रियार्ता ।<br/>सीता वितत्रास यथा वनान्ते सिंहाभिपन्ना गजराजकन्या॥ 5.28.1॥</div>
                <div class="vyakhya" id="RAM_k05_S028_V001_B001">पुनर्दुःखपारमदृष्ट्वेव सीताप्रलापः - सेति ॥ 5.28.1॥</div><br/>
            </div>
            <div class="verse" type="shloka" id="RAM_k05_S028_V002">
                <div class="versetext" uvacha="Valmiki">सा राक्षसीमध्यगता च भीरुर्वाग्भिर्भृशं रावणतर्जिता च ।<br/>कान्तारमध्ये विजने विसृष्टा बालेव कन्या विललाप सीता॥ 5.28.2॥</div>
                <div class="vyakhya" id="RAM_k05_S028_V002_B001">विसृष्टा बाला कन्येव महादुर्भिक्षक्षोभवशाद्बालकन्यायाः परित्यागः ॥ 5.28.2॥</div><br/>
            </div>
            <div class="verse" type="shloka" id="RAM_k05_S028_V003">
                <div class="versetext" uvacha="Valmiki">सत्यं बतेदं प्रवदन्ति लोके नाकालमृत्युर्भवतीति सन्तः ।<br/>यत्राहमेवं परिभर्त्स्यमाना जीवामि यस्मात् क्षणमप्यपुण्या॥ 5.28.3॥</div>
                <div class="vyakhya" id="RAM_k05_S028_V003_B001"></div><br/>
            </div>
            <div class="verse" type="shloka" id="RAM_k05_S028_V004">
                <div class="versetext" uvacha="Valmiki">सुखाद् विहीनं बहुदुःखपूर्णमिदं तु नूनं हृदयं स्थिरं मे ।<br/>विदीर्यते यन्न सहस्रधाद्य वज्राहतं शृंगमिवाचलस्य॥ 5.28.4॥</div>
                <div class="vyakhya" id="RAM_k05_S028_V004_B001">यस्मादपुण्या पुण्यरहिता ॥ 5.28.3,4॥</div><br/>
            </div>
            <div class="verse" type="shloka" id="RAM_k05_S028_V005">
                <div class="versetext" uvacha="Valmiki">नैवास्ति नूनं मम दोषमत्र वध्याहमस्याप्रियदर्शनस्य ।<br/>भावं न चास्याहमनुप्रदातुमलं द्विजो मन्त्रमिवाद्विजाय॥ 5.28.5॥</div>
                <div class="vyakhya" id="RAM_k05_S028_V005_B001">नन्वेवं प्राणत्यागे आत्महननदोषः स्यादत आह- नैवेति । अत्रेदृशे विषये प्राणत्यागेऽपि न दोषमस्ति । दोषमिति क्लीबत्वमार्षम् । यतोऽहमस्य वध्या । एवं च दुर्मरणजनितदोषस्य दुर्वारत्वेन दोषाभावोक्तिरिति भावः । आत्मघातिब्राह्मणहतयोर्दाहादावनधिकारश्रवणस्य तुल्यत्वादिति बोध्यम् । नन्वेवं रावणाङ्गीकार एवं क्रियतामत आह- भावमिति । <span class="quote">अद्विजाय शूद्राय द्विजो मन्त्रमिवाहं स्वीयं भावमान्तरमस्यानुप्रदातुमनुकूलतया समर्पयितुं नालं न समर्था</span> । एवं च पातिव्रत्यस्य प्राणत्यागेन रक्षणात्सर्वदोषनिस्तार इति भावः ॥ 5.28.5॥</div><br/>
            </div>
            <div class="verse" type="shloka" id="RAM_k05_S028_V006">
                <div class="versetext" uvacha="Valmiki">तस्मिन्ननागच्छति लोकनाथे गर्भस्थजन्तोरिव शल्यकृन्तः ।<br/>नूनं ममांगान्यचिरादनार्यः शस्त्रैः शितैश्छेत्स्यति राक्षसेन्द्रः॥ 5.28.6॥</div>
                <div class="vyakhya" id="RAM_k05_S028_V006_B001">ननु तथाप्यात्मघातेऽतिदोषात्सोऽयुक्त इत्याशङ्कय सत्यम्, विचित्रवधाद्बिभेमीत्याह तस्मिन्ननागच्छतीति । तस्मिन् रामेऽनागच्छति सति । अवधिकालादर्वागिति शेषः । ममाङ्गानि जीवन्त्या एव छेत्स्यति । निरुद्धाया विशसने दृष्टान्तः- गर्भेति । शल्यं शस्त्रं तेन कृणत्तीति शल्यकृन्त आम्बष्ठवैद्यः । आर्षत्वात्साधु । स यथा गर्भस्थजन्तुं व्याधिरूपं जीवन्तं कृणत्ति तद्वत् । एतच्छोकद्वयं कतकेनेत्यं व्याख्यातम् -अन्यायप्राप्तवधेऽपि मम दोषो नेत्याह -नैवेति । यद्यप्यस्याहं वध्या भवामि मम दोषो न, एवं भावाप्रदानेन पातिव्रत्यरक्षणात्सर्वदोषनिस्तार इत्यर्थः । किं च मरणप्राप्तिः पाक्षिकीत्याह- तस्मिन्निति । अनागच्छत्येव वधप्रसक्तिर्नान्यथेति भावः । अनागमनपक्षे प्राप्तविशसने दृष्टान्तः- गर्भस्येति ॥ 5.28.6॥</div><br/>
            </div>
            <div class="verse" type="shloka" id="RAM_k05_S028_V007">
                <div class="versetext" uvacha="Valmiki">दुःखं बतेदं ननु दुःखिताया मासौ चिरायाभिगमिष्यतो द्वौ ।<br/>बद्धस्य वध्यस्य यथा निशान्ते राजोपरोधादिव तस्करस्य॥ 5.28.7॥</div>
                <div class="vyakhya" id="RAM_k05_S028_V007_B001">चिराय भर्तृवियोगदुःखिताया मे इदं विशसनदुःखमपि बतागमिष्यति, यतो द्वौ मासौ विशसनावधिभूतौ कतिपयदिनावधिकावप्यभिगमिष्यतः शीघ्रं गमिष्यतः किल । तत्र वधप्राप्तौ दृष्टान्तः बद्धस्येति । तस्करस्य । वध इवेति शेषः ॥ 5.28.7॥</div><br/>
            </div>
            <div class="verse" type="shloka" id="RAM_k05_S028_V008">
                <div class="versetext" uvacha="Valmiki">हा राम हा लक्ष्मण हा सुमित्रेहा राममातः सह मे जनन्यः ।<br/>एषा विपद्याम्यहमल्पभाग्या महार्णवे नौरिव मूढवाता॥ 5.28.8॥</div>
                <div class="vyakhya" id="RAM_k05_S028_V008_B001">सह श्वश्रूभ्यां सह या मे जनन्यस्ताश्च हा युष्मानदृष्ट्वा स्मृत्वैवाहं विपद्यामि । मूढवाता मोहास्पदमहावात्यादिवातयुक्ता ॥ 5.28.8॥</div><br/>
            </div>
            <div class="verse" type="shloka" id="RAM_k05_S028_V009">
                <div class="versetext" uvacha="Valmiki">तरस्विनौ धारयता मृगस्यसत्त् वेन रूपं मनुजेन्द्रपुत्रौ ।<br/>नूनं विशस्तौ मम कारणात् तौ सिंहर्षभौ द्वाविव वैद्युतेन॥ 5.28.9॥</div>
                <div class="vyakhya" id="RAM_k05_S028_V009_B001">मृगस्य रूपं धारयता सत्त्वेन राक्षसरूपजीवेन मम कारणाद्विशस्तौ नूनम् । वैद्युतेन विद्युत्संबन्धितेजसा ॥ 5.28.9॥</div><br/>
            </div>
            <div class="verse" type="shloka" id="RAM_k05_S028_V010">
                <div class="versetext" uvacha="Valmiki">नूनं स कालो मृगरूपधारी मामल्पभाग्यां लुलुभे तदानीम् ।<br/>यत्रार्यपुत्रौ विससर्ज मूढा रामानुजं लक्ष्मणपूर्वजं च॥ 5.28.10॥</div>
                <div class="vyakhya" id="RAM_k05_S028_V010_B001">सर्वं चेदं दुःखं स्वकृतानर्थमूलमित्याह - नूनमिति । लुलुभे विमोहयति स्म । अहं विससर्ज विसृष्टवती । अपरोक्षेऽपि चित्तविक्षेपादिना पारोक्ष्यमारोप्य लिट् ॥ 5.28.10॥</div><br/>
            </div>
            <div class="verse" type="shloka" id="RAM_k05_S028_V011">
                <div class="versetext" uvacha="Valmiki">हा राम सत्यव्रत दीर्घबाहो हा पूर्णचन्द्रप्रतिमानवक्त्र ।<br/>हा जीवलोकस्य हितः प्रियश्च वध्यां न मां वेत्सि हि राक्षसानाम्॥ 5.28.11॥</div>
                <div class="vyakhya" id="RAM_k05_S028_V011_B001">हा रामेत्यादौ हे राम, मां हा। अहं शोचे इत्यर्थः । हा जीव मम प्राणरूप । हितो हितकरः प्रियश्चेत्यस्य त्वमिति शेषः ॥ 5.28.11॥</div><br/>
            </div>
            <div class="verse" type="shloka" id="RAM_k05_S028_V012">
                <div class="versetext" uvacha="Valmiki">अनन्यदेवत्वमियं क्षमा च भूमौ च शय्या नियमश्च धर्मे ।<br/>पतिव्रतात्वं विफलं ममेदं कृतं कृतघ्नेष्विव मानुषाणाम्॥ 5.28.12॥</div>
                <div class="vyakhya" id="RAM_k05_S028_V012_B001">धर्मो रक्षतीति सर्वाविवासिद्धमपि मां प्रति निष्फलमित्याह अनन्यदेवत्वमिति । पत्येकदेवत्वमित्यर्थः । इयं क्षमा शापेन संहारशक्तावप्येवं पीडासहनरूपा । पत्यतिरिक्त कामासक्तिराहित्यं पतिव्रतात्वम् । कृतमुपकृतम् ॥ 5.28.12॥</div><br/>
            </div>
            <div class="verse" type="shloka" id="RAM_k05_S028_V013">
                <div class="versetext" uvacha="Valmiki">मोघो हि धर्मश्चरितो ममायं तथैकपत्नीत्वमिदं निरर्थकम् ।<br/>या त्वां न पश्यामि कृशा विवर्णा हीना त्वया संगमने निराशा॥ 5.28.13॥</div>
                <div class="vyakhya" id="RAM_k05_S028_V013_B001">उक्तमेवार्थं दुःखातिशयादावर्तयति मोघं हीति । त्वया हीना तव संगमने च निराशा ॥ 5.28.13॥</div><br/>
            </div>
            <div class="verse" type="shloka" id="RAM_k05_S028_V014">
                <div class="versetext" uvacha="Valmiki">पितुर्निदेशं नियमेन कृत्वा वनान्निवृत्तश्चरितव्रतश्च ।<br/>स्त्रीभिस्तु मन्ये विपुलेक्षणाभिः संरंस्यसे वीतभयः कृतार्थः॥ 5.28.14॥</div>
                <div class="vyakhya" id="RAM_k05_S028_V014_B001">इदानीं तयोरवधमेव निश्चित्य मन्नाशात्तयोर्न कोऽपि नाशः, अपि तु ममैवेत्याह पितुरिति । पितुर्वचनमकृत्वा वनान्निवृत्तिर्न, मध्ये व्रतत्यागो नेत्याह- चरितव्रतश्चेति ॥ 5.28.14॥</div><br/>
            </div>
            <div class="verse" type="shloka" id="RAM_k05_S028_V015">
                <div class="versetext" uvacha="Valmiki">अहं तु राम त्वयि जातकामा चिरं विनाशाय निबद्धभावा ।<br/>मोघं चरित्वाथ तपो व्रतं च त्यक्ष्यामि धिग्जीवितमल्पभाग्याम्॥ 5.28.15॥</div>
                <div class="vyakhya" id="RAM_k05_S028_V015_B001">विनाशाय मरणान्तदुःखाय । अल्पभाग्यां मां धिक् ॥ 5.28.15॥</div><br/>
            </div>
            <div class="verse" type="shloka" id="RAM_k05_S028_V016">
                <div class="versetext" uvacha="Valmiki">संजीवितं क्षिप्रमहं त्यजेयं विषेण शस्त्रेण शितेन वापि ।<br/>विषस्य दाता न तु मेऽस्ति कश्चिच्छस्त्रस्य वा वेश्मनि राक्षसस्य॥ 5.28.16॥</div>
                <div class="vyakhya" id="RAM_k05_S028_V016_B001">वेश्मनि राक्षसस्येत्येतदनन्तरम् । <span class="quote">इतीव देवी बहुधा विलष्य सर्वात्मना राममनुस्मरन्ती । प्रवेपमाना परिशुष्कवक्रा नगोत्तमं पुष्पितमाससाद ॥</span> इत्येकः श्लोकः प्रक्षिप्तः ॥ 5.28.16॥</div><br/>
            </div>
            <div class="verse" type="shloka" id="RAM_k05_S028_V017">
                <div class="versetext" uvacha="Valmiki">शोकाभितप्ता बहुधा विचिन्त्य सीताथ वेणीग्रथनं गृहीत्वा ।<br/>उद‍्बद‍्ध्य वेण्युद्‍ग्रथनेन शीघ्रमहं गमिष्यामि यमस्य मूलम्॥ 5.28.17॥</div>
                <div class="vyakhya" id="RAM_k05_S028_V017_B001">यमस्य मूलं समीपम् ॥ 5.28.17॥</div><br/>
            </div>
            <div class="verse" type="shloka" id="RAM_k05_S028_V018">
                <div class="versetext" uvacha="Valmiki">उपस्थिता सा मृदुसर्वगात्री शाखां गृहीत्वा च नगस्य तस्य ।<br/>तस्यास्तु रामं परिचिन्तयन्त्या रामानुजं स्वं च कुलं शुभांग्याः॥ 5.28.18॥</div>
                <div class="vyakhya" id="RAM_k05_S028_V018_B001">तस्या नगस्य शाखां गृहीत्वोपस्थितायाः ॥ 5.28.18॥</div><br/>
            </div>
            <div class="verse" type="shloka" id="RAM_k05_S028_V019">
                <div class="versetext" uvacha="Valmiki">तस्या विशोकानि तदा बहूनि धैर्यार्जितानि प्रवराणि लोके ।<br/>प्रादुर्निमित्तानि तदा बभूवुः पुरापि सिद्धान्युपलक्षितानि॥ 5.28.19॥</div>
                <div class="vyakhya" id="RAM_k05_S028_V019_B001">विशोकानि विशोककराणि, धैर्यार्जितानि धैर्यस्यार्जितमर्जनं संपादनं यैस्तानि, लोके प्रवराणि प्रसिद्धानि, पुरापि सिद्धानि संवादीनि निमित्तानि प्रादुर्बभूवुः ॥ 5.28.19॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे अष्टाविंशः सर्गः ॥ 28 ॥</div>
        </strong>
    </div>
</body>
</html>