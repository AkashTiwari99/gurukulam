<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_5</title>
    <link rel="Textsheet" href="/Su_sarga_5.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे पञ्चमः सर्गः</h1>
            <div class="section" id="RAM_k05_S005" type="sarga" data-name=" sarga" data-title="सुन्दरकाण्डे पञ्चमः सर्गः "></div><br/>
            <div class="verse" type="shloka" id="RAM_k05_S005_V001">
                <div class="versetext" uvacha="Valmiki">ततः स मध्यंगतमंशुमन्तं ज्योत्स्नावितानं मुहुरुद्वमन्तम् ।<br/> ददर्श धीमान् भुवि भानुमन्तं गोष्ठे वृषं मत्तमिव भ्रमन्तम्॥ 5.05.1॥</div>
                <div class="vyakhya" id="RAM_k05_S005_V001_B001">अग्रे <span class="quote">चन्द्रोऽपि साचिव्यमिवास्य कुर्वस्तारागणैर्मध्यगतो विराजन् । ज्योत्स्नावितानेन निपत्य लोकानुत्तिष्ठतेऽनेकसहस्ररश्मिः ॥ शङ्खप्रभाक्षीरमृणालवर्णं ह्युद्गम्यमानं ह्यवभासमानम् । ददर्श चन्द्रं स कपिप्रवीरः पोप्लूयमानं सरसीव हंसम् ॥</span> इति श्लोकद्वयं प्रिक्षिप्तम् ॥<br/>ततोऽन्तःपुरप्रेवेशोत्तरं रात्रेः प्रथमयामस्य समाप्तकल्पत्वमत्रेति बोध्यम् । मध्यङ्गतं व्योममध्यं तारामध्यं च प्राप्तम् अंशुमन्तं शीतांशुम् भानुमन्तं सूर्ययोगेन प्रकाशवत्किरणवन्तम् । गोष्ठे भ्रमन्तं मत्तं वृषमिव ॥ 5.5.1 ॥</div><br/>
            </div>
            <div class="verse" type="shloka" id="RAM_k05_S005_V002">
                <div class="versetext" uvacha="Valmiki">लोकस्य पापानि विनाशयन्तं महोदधिं चापि समेधयन्तम् ।<br/> भूतानि सर्वाणि विराजयन्तं ददर्श शीतांशुमथाभियान्तम्॥ 5.05.2॥</div>
                <div class="vyakhya" id="RAM_k05_S005_V002_B001">पापानि पापजनकदुःखानि नाशयन्तम् लोकाह्लादजनकत्वात् समेधयन्तं वर्धयन्तम् विराजयन्तं प्रकाशयन्तम् अभितो यान्तमन्तःपुरदर्शनसाधनत्वेन खमध्यं प्राप्तम् ॥ 5.5.2 ॥</div><br/>
            </div>
            <div class="verse" type="shloka" id="RAM_k05_S005_V003">
                <div class="versetext" uvacha="Valmiki">या भाति लक्ष्मीर्भुवि मन्दरस्था यथा प्रदोषेषु च सागरस्था ।<br/> तथैव तोयेषु च पुष्करस्था रराज सा चारुनिशाकरस्था॥ 5.05.3॥</div>
                <div class="vyakhya" id="RAM_k05_S005_V003_B001">भुवि मन्दरस्था भात्यधिकसंनिधाना भवति । पुष्करस्था अह्नीति शेषः । सेदानीं निशाकरस्थेति पर्यायालङ्कारः पादचतुष्टये स्था इत्येकपदयमकं च भुवि मन्दरे प्रदोषे सागरेऽधिकलक्ष्मीसंनिधानमृषिवचनादेवावसेयम् ॥ 5.5.3 ॥</div><br/>
            </div>
            <div class="verse" type="shloka" id="RAM_k05_S005_V004">
                <div class="versetext" uvacha="Valmiki">हंसो यथा राजतपञ्जरस्थः सिंहो यथा मन्दरकन्दरस्थः ।<br/> वीरो यथा गर्वितकुञ्जरस्थश्चन्द्रोऽपि बभ्राज तथाम्बरस्थः॥ 5.05.4॥</div>
                <div class="vyakhya" id="RAM_k05_S005_V004_B001">हंसो यथेति । किञ्चिदाधारप्रतिष्ठितशुक्लवस्तुत्वमात्रेणाम्बरस्थचन्द्रे सादृश्यमिति कतकः । कुञ्जरोऽप्यत्र श्वेत एव अम्बरमपि तत्किरणैरेव श्वेतमिति बोध्यम् । अम्बरस्थोऽम्बरमध्यस्थः ॥ 5.5.4 ॥</div><br/>
            </div>
            <div class="verse" type="shloka" id="RAM_k05_S005_V005">
                <div class="versetext" uvacha="Valmiki">स्थितः ककुद्मानिव तीक्ष्णशृङ्गो महाचलः श्वेत इवोर्ध्वशृङ्गः ।<br/> हस्तीव जाम्बूनदबद्धशृङ्गो विभाति चन्द्रः परिपूर्णशृङ्गः॥ 5.05.5॥</div>
                <div class="vyakhya" id="RAM_k05_S005_V005_B001">परिपूर्णशृङ्गः परिपूर्णकलङ्करूपहरिणशृङ्ग इत्यर्थः । जाम्बूनदबद्धेति स्वरूपकथनमात्रम् ॥ 5.5.5 ॥</div><br/>
            </div>
            <div class="verse" type="shloka" id="RAM_k05_S005_V006">
                <div class="versetext" uvacha="Valmiki">विनष्टशीताम्बुतुषारपङ्को महाग्रहग्राहविनष्टपङ्कः ।<br/> प्रकाशलक्ष्म्याश्रयनिर्मलाङ्को रराज चन्द्रो भगवान् शशाङ्कः॥ 5.05.6॥</div>
                <div class="vyakhya" id="RAM_k05_S005_V006_B001">विनष्टः शीताम्बुतुषाररूपः शीतलजलबिन्दुसंपर्करूपः पङ्को यस्य तम् । तत्त्वं च वर्षाकालस्यातीतत्वाद्वस्तुतो हिमकालेऽपि विनष्टः शीतलजलबिन्दुसंपर्करूपः पङ्को यस्य तमित्यर्थः । हिमालयस्यातिदूरत्वादिति भावः । विनष्टेति द्वितीयार्थे प्रथमामङ्गीकृत्येदम् । महाग्रहस्य सूर्यस्य ग्राहेण किरणसङ्क्रमेण विनष्टो विनाशितः पङ्कस्तमो येन सः, अत एव प्रकाशलक्ष्म्याश्रयेण हेतुना निर्मलाङ्को व्यक्तस्फुरल्लाञ्छनो रराज गगनमध्यं प्राप्येति शेषः ॥ 5.5.6 ॥</div><br/>
            </div>
            <div class="verse" type="shloka" id="RAM_k05_S005_V007">
                <div class="versetext" uvacha="Valmiki">शिलातलं प्राप्य यथा मृगेन्द्रो महारणं प्राप्य यथा गजेन्द्रः ।<br/> राज्यं समासाद्य यथा नरेन्द्रस्तथा प्रकाशो विरराज चन्द्रः॥ 5.05.7॥</div>
                <div class="vyakhya" id="RAM_k05_S005_V007_B001">शिलातलं गुहाबहिःस्थम् ॥ 5.5.7 ॥</div><br/>
            </div>
            <div class="verse" type="shloka" id="RAM_k05_S005_V008">
                <div class="versetext" uvacha="Valmiki">प्रकाशचन्द्रोदयनष्टदोषः प्रवृद्धरक्षःपिशिताशदोषः ।<br/> रामाभिरामेरितचित्तदोषः स्वर्गप्रकाशो भगवान् प्रदोषः॥ 5.05.8॥</div>
                <div class="vyakhya" id="RAM_k05_S005_V008_B001">प्रकाशयुक्तचन्द्रस्योदयेनोर्ध्वमागमनेन नष्टो नाशितोऽन्तर्गृहेऽपि दोषस्तिमिरजो येन तथाभूतः प्रदोषो रजनीमुखं यामादूर्ध्वतनम् प्रवृद्धा वर्धिता रक्षसां पिशिताशनरूपा दोषा येन पिशितभक्षणस्य दोषत्वमविहितजीवहिंसाहेतुत्वात् । रामाणामभिरामविषयको रामणविषयक ईरितो निरस्तश्चित्तदोषः प्रणयकलहरूपो येन स्वर्गस्य सुखस्य प्रकाशो यतः, अत एव भगवान्पूज्यो रराजेत्यनुकर्षः ॥ 5.5.8 ॥</div><br/>
            </div>
            <div class="verse" type="shloka" id="RAM_k05_S005_V009">
                <div class="versetext" uvacha="Valmiki">तन्त्रीस्वराः कर्णसुखाः प्रवृत्ताः स्वपन्ति नार्यः पतिभिः सुवृत्ताः ।<br/> नक्तंचराश्चापि तथा प्रवृत्ता विहर्तुमत्यद्भुतरौद्रवृत्ताः॥ 5.05.9॥</div>
                <div class="vyakhya" id="RAM_k05_S005_V009_B001">सुपृक्ता भेदग्रहाविषयाः । <span class="quote">स्ववृत्ताः</span> इति पाठे स्वं स्वीयं सहजपातिव्रत्यलक्षणं वृत्तं चारित्रं यासां ताः । नक्तञ्चरा उलूकादयो राक्षसाश्च तथा विहर्तुं प्रवृत्ताः ॥ 5.5.9 ॥</div><br/>
            </div>
            <div class="verse" type="shloka" id="RAM_k05_S005_V010">
                <div class="versetext" uvacha="Valmiki">मत्तप्रमत्तानि समाकुलानि रथाश्वभद्रासनसंकुलानि ।<br/> वीरश्रिया चापि समाकुलानि ददर्श धीमान् स कपिः कुलानि॥ 5.05.10॥</div>
                <div class="vyakhya" id="RAM_k05_S005_V010_B001">ऐश्वर्यादिमत्ताः प्रमत्ता मद्यादिना येषु तानि, अत एव समाकुलानि रक्षसां गृहाणि रथाश्चेति सर्वयानोपलक्षणम् । भद्रासनं स्वर्णपीठम् ॥ 5.5.10 ॥</div><br/>
            </div>
            <div class="verse" type="shloka" id="RAM_k05_S005_V011">
                <div class="versetext" uvacha="Valmiki">परस्परं चाधिकमाक्षिपन्ति भुजांश्च पीनानधिविक्षिपन्ति ।<br/> मत्तप्रलापानधिविक्षिपन्ति मत्तानि चान्योन्यमधिक्षिपन्ति॥ 5.05.11॥</div>
                <div class="vyakhya" id="RAM_k05_S005_V011_B001">आक्षिपन्त्युत्तरप्रत्युत्तरं कुर्वन्ति । अधिविक्षिपन्ति परस्परमित्यनुकर्षः । मत्तप्रलापानधिकं विक्षिपन्ति मुञ्चन्ति भर्त्सयन्ति वा । मत्तानि रक्षांसीत्याकर्षः । अधिक्षिपन्ति तिरस्कुर्वन्ति ॥ 5.5.11 ॥</div><br/>
            </div>
            <div class="verse" type="shloka" id="RAM_k05_S005_V012">
                <div class="versetext" uvacha="Valmiki">रक्षांसि वक्षांसि च विक्षिपन्ति गात्राणि कान्तासु च विक्षिपन्ति ।<br/> रूपाणि चित्राणि च विक्षिपन्ति दृढानि चापानि च विक्षिपन्ति॥ 5.05.12॥</div>
                <div class="vyakhya" id="RAM_k05_S005_V012_B001">वक्षांसि विक्षिपन्ति परस्परमास्फालयन्ति । गात्राणां हस्तादीनां कान्तासु क्षेपो न्यासः । चित्राणि रूपाणि नानाविधवेषान्विक्षिपन्ति कुर्वन्ति कान्ताप्रीतये संपादयन्ति । धनुषां विक्षेपो विस्फारणम् । ईदृशानि रक्षांसि ददर्श । शत्रन्तान्येतानि ॥ 5.5.12 ॥</div><br/>
            </div>
            <div class="verse" type="shloka" id="RAM_k05_S005_V013">
                <div class="versetext" uvacha="Valmiki">ददर्श कान्ताश्च समालभन्त्यस्तथापरास्तत्र पुनः स्वपन्त्यः ।<br/> सुरूपवक्त्राश्च तथा हसन्त्यः क्रुद्धाः पराश्चापि विनिःश्वसन्त्यः॥ 5.05.13॥</div>
                <div class="vyakhya" id="RAM_k05_S005_V013_B001">समालभन्त्यः चन्दनादीनीति शेषः । द्वितीयार्थे इमाः प्रथमाः । तत्रासंस्ताश्च ददर्शेति शेषो वा ॥ 5.5.13 ॥</div><br/>
            </div>
            <div class="verse" type="shloka" id="RAM_k05_S005_V014">
                <div class="versetext" uvacha="Valmiki">महागजैश्चापि तथा नदद्भिः सुपूजितैश्चापि तथा सुसद्भिः ।<br/> रराज वीरैश्च विनिःश्वसद्भि र्ह्रदा भुजंगैरिव निःश्वसद्भिः॥ 5.05.14॥</div>
                <div class="vyakhya" id="RAM_k05_S005_V014_B001">सुसद्भिः सुतरां सन्तो विभीषणादयस्तै रराज । पुरमिति शेषः । विनिःश्वसद्भिः स्वापेक्षितयोद्धृलाभात् ॥ 5.5.14 ॥</div><br/>
            </div>
            <div class="verse" type="shloka" id="RAM_k05_S005_V015">
                <div class="versetext" uvacha="Valmiki">बुद्धिप्रधानान् रुचिराभिधानान्संश्रद्दधानाञ्जगतः प्रधानान् ।<br/> नानाविधानान् रुचिराभिधानान्ददर्श तस्यां पुरि यातुधानान्॥ 5.05.15॥</div>
                <div class="vyakhya" id="RAM_k05_S005_V015_B001">बुद्धिः प्रधानं प्रधानगुणो येषाम् रुचिरमभिधानं वचनं येषाम् सम्यक्श्रद्दधानानास्तिकान् रुचिराभिधानान्रुचिरनाम्नः । नानाप्रकारं विधानं वेषादेर्येषां तान् ॥ 5.5.15 ॥</div><br/>
            </div>
            <div class="verse" type="shloka" id="RAM_k05_S005_V016">
                <div class="versetext" uvacha="Valmiki">ननन्द दृष्ट्वा स च तान् सुरूपान्नानागुणानात्मगुणानुरूपान् ।<br/> विद्योतमानान् स च तान् सुरूपान्ददर्श कांश्चिच्च पुनर्विरूपान्॥ 5.05.16॥</div>
                <div class="vyakhya" id="RAM_k05_S005_V016_B001">आत्मगुणानुरूपांस्तदुचितव्यवहारवतः । कांश्चित्पुनर्विरूपानपि विद्योतमानान्सुरूपानिव ददर्शेत्यर्थः ॥ 5.5.16 ॥</div><br/>
            </div>
            <div class="verse" type="shloka" id="RAM_k05_S005_V017">
                <div class="versetext" uvacha="Valmiki">ततो वरार्हाः सुविशुद्धभावास्तेषां स्त्रियस्तत्र महानुभावाः ।<br/> प्रियेषु पानेषु च सक्तभावाददर्श तारा इव सुस्वभावाः॥ 5.05.17॥</div>
                <div class="vyakhya" id="RAM_k05_S005_V017_B001">वरार्हाः श्रेष्ठविभूषणादियोग्या उत्तमोत्तमरूपाश्च । भावाः कटाक्षादयः । अनुभावः प्रभावः । भावोऽन्तःकरणम् । तारास्तारकाः ॥ 5.5.17 ॥</div><br/>
            </div>
            <div class="verse" type="shloka" id="RAM_k05_S005_V018">
                <div class="versetext" uvacha="Valmiki">स्त्रियो ज्वलन्तीस्त्रपयोपगूढा निशीथकाले रमणोपगूढाः ।<br/> ददर्श काश्चित् प्रमदोपगूढा यथा विहंगा विहगोपगूढाः॥ 5.05.18॥</div>
                <div class="vyakhya" id="RAM_k05_S005_V018_B001">ज्वलन्ती रूपसंपदा ज्वलन्तीरिव । त्रपा लज्जा । प्रमदेन हर्षेणोपगूढाः संबद्धा यथा विहङ्गाः विहङ्गीरिवेत्यर्थः । इन्द्रनीलमणिमयोर्ध्वगेहेषु नीलतमःसदृशेषु शयनात्तत्सादृश्यम् ॥ 5.5.18 ॥</div><br/>
            </div>
            <div class="verse" type="shloka" id="RAM_k05_S005_V019">
                <div class="versetext" uvacha="Valmiki">अन्याः पुनर्हर्म्यतलोपविष्टा स्तत्र प्रियाङ्केषु सुखोपविष्टाः ।<br/> भर्तुः परा धर्मपरा निविष्टा ददर्श धीमान् मदनोपविष्टाः॥ 5.05.19॥</div>
                <div class="vyakhya" id="RAM_k05_S005_V019_B001">भर्तुः परा उत्कृष्टत्वेनाभिमताः । धर्मपरा भर्तृसेवालक्षणधर्मतत्पराः । निविष्टा ऊढाः । <span class="quote">निवेशः शिबिरोद्वाहविन्यासेषु</span> इति कोशः । मदन उपविष्टो यासु मदनाश्रया इत्यर्थः ॥ 5.5.19 ॥</div><br/>
            </div>
            <div class="verse" type="shloka" id="RAM_k05_S005_V020">
                <div class="versetext" uvacha="Valmiki">अप्रावृताः काञ्चनराजिवर्णाः काश्चित्परार्घ्यास्तपनीयवर्णाः ।<br/> पुनश्च काश्चिच्छशलक्ष्मवर्णाः कान्तप्रहीणा रुचिराङ्गवर्णाः॥ 5.05.20॥</div>
                <div class="vyakhya" id="RAM_k05_S005_V020_B001">अप्रावृता उत्तरीयहीनाः काञ्चनराजिवर्णाः कनकरेखाकाराः परार्ध्या उत्तमाः तपनीयवर्णास्तप्तस्वर्णवर्णाः शशलक्ष्मा चन्द्रः कान्तप्रहीणाः प्रियवियुक्ताः रुचिराङ्गवर्णाः सुन्दरदेहकान्तयः प्रथमं ददर्श ॥ 5.5.20 ॥</div><br/>
            </div>
            <div class="verse" type="shloka" id="RAM_k05_S005_V021">
                <div class="versetext" uvacha="Valmiki">ततः प्रियान् प्राप्य मनोऽभिरामान्सुप्रीतियुक्ताः सुमनोऽभिरामाः ।<br/> गृहेषु हृष्टाः परमाभिरामा हरिप्रवीरः स ददर्श रामाः॥ 5.05.21॥</div>
                <div class="vyakhya" id="RAM_k05_S005_V021_B001">प्रियान्प्राप्य प्रीतियुक्ता आसन् । सुमनोभिः पुष्पैरभिरामाः, अत एव हृष्टाः परमया शोभयाऽभिरामाः स्वस्वकान्तमनोहरा रामा गृहेषु ददर्श । <span class="quote">प्रसमीक्ष्य रामाः</span> इति पाठे प्रियान्प्राप्य तान्समीक्ष्य प्रीतियुक्ता रामस्तैः प्रियै रम्यमाणाः, अत एव गृहेषु हृष्टा रामाः । ददर्शेति शेषः ॥ 5.5.21 ॥</div><br/>
            </div>
            <div class="verse" type="shloka" id="RAM_k05_S005_V022">
                <div class="versetext" uvacha="Valmiki">चन्द्रप्रकाशाश्च हि वक्त्रमाला वक्राः सुपक्ष्माश्च सुनेत्रमालाः ।<br/> विभूषणानां च ददर्श मालाः शतह्रदानामिव चारुमालाः॥ 5.05.22॥</div>
                <div class="vyakhya" id="RAM_k05_S005_V022_B001">चही पादपूरकौ । वक्रमाला वक्रसमूहाः वक्राः वक्रप्रेक्षणाः । सुपक्ष्माः शोभनपक्ष्मयुक्ता नेत्रमाला ददर्श । शतह्रदानां माला इव भूषणानां माला ददर्श । <span class="quote">वक्राक्षिपक्ष्मा</span> इति पाठेऽक्षिपदमधिकम् । वक्रपक्ष्मा इत्येवोचितम् । पक्ष्मसु वक्रत्वमपि किमित्यपि चिन्त्यम् ॥ 5.5.22 ॥</div><br/>
            </div>
            <div class="verse" type="shloka" id="RAM_k05_S005_V023">
                <div class="versetext" uvacha="Valmiki">न त्वेव सीतां परमाभिजातां पथि स्थिते राजकुले प्रजाताम् ।<br/> लतां प्रफुल्लामिव साधुजातां ददर्श तन्वीं मनसाभिजाताम्॥ 5.05.23॥</div>
                <div class="vyakhya" id="RAM_k05_S005_V023_B001">पथि स्थिते धर्ममार्गस्थे । नत्वेव ददर्शेत्यन्वयः । साधुजातामिति लताविशेषणम् । मनसाभिजातां धात्रा मनसा सृष्टाम् ॥ 5.5.23 ॥</div><br/>
            </div>
            <div class="verse" type="shloka" id="RAM_k05_S005_V024">
                <div class="versetext" uvacha="Valmiki">सनातने वर्त्मनि संनिविष्टां रामेक्षणीं तां मदनाभिविष्टाम् ।<br/> भर्तुर्मनः श्रीमदनुप्रविष्टां स्त्रीभ्यः पराभ्यश्च सदा विशिष्टाम्॥ 5.05.24॥</div>
                <div class="vyakhya" id="RAM_k05_S005_V024_B001">सनातने वर्त्मन्यविच्छेदप्रवृत्ते पातिव्रत्यमार्गे । राममीक्षते ध्यायति रामेक्षणी ताम् मदनेन रामविषयेणाभिविष्टां व्याप्ताम् श्रीमद्भर्तुर्मनोऽनुप्रविष्टाम् । अनेन परस्परानुरागो ध्वनितः ॥ 5.5.24 ॥</div><br/>
            </div>
            <div class="verse" type="shloka" id="RAM_k05_S005_V025">
                <div class="versetext" uvacha="Valmiki">उष्णार्दितां सानुसृतास्रकण्ठीं पुरा वरार्होत्तमनिष्ककण्ठीम् ।<br/> सुजातपक्ष्मामभिरक्तकण्ठीं वने प्रनृत्तामिव नीलकण्ठीम्॥ 5.05.25॥</div>
                <div class="vyakhya" id="RAM_k05_S005_V025_B001">उष्णार्दितां विरहतापपीडिताम् अनुसृतास्रेण प्रवृत्तबाष्पेण सह वर्तमानः कण्ठो यस्यास्ताम् अत्र ङीषार्षः । <span class="quote">कण्ठाम्</span> इति वा पाठः । पुरा रामसंनिधिकाले वराणामुत्तमभूषणानामर्हः, अत एवोत्तमनिष्क उत्तमभूषणः कण्ठो यस्मास्ताम् । अभिरक्तो मधुरस्वरः कण्ठो यस्मास्ताम् । नीलकण्ठी मयूरी ॥ 5.5.25 ॥</div><br/>
            </div>
            <div class="verse" type="shloka" id="RAM_k05_S005_V026">
                <div class="versetext" uvacha="Valmiki">अव्यक्तरेखामिव चन्द्रलेखां पांसुप्रदिग्धामिव हेमरेखाम् ।<br/> क्षतप्ररूढामिव वर्णरेखां वायुप्रभुग्नामिव मेघरेखाम्॥ 5.05.26॥</div>
                <div class="vyakhya" id="RAM_k05_S005_V026_B001">अव्यक्ताभ्रादिनाऽस्पष्टा रेखा रेखाकारो यस्यास्ताम् प्रदिग्धां रूषिताम् क्षतप्ररूढां क्षतेन प्ररूढामुत्पन्नां वर्णरेखां बाणव्रणचिह्नं तद्वद्रामस्येदानीं रावणस्य वा ॥ 5.5.26 ॥</div><br/>
            </div>
            <div class="verse" type="shloka" id="RAM_k05_S005_V027">
                <div class="versetext" uvacha="Valmiki">सीतामपश्यन्मनुजेश्वरस्य रामस्य पत्नीं वदतां वरस्य ।<br/> बभूव दुःखोपहतश्चिरस्य प्लवंगमो मन्द इवाचिरस्य॥ 5.05.27॥</div>
                <div class="vyakhya" id="RAM_k05_S005_V027_B001">चिरस्य चिरमित्यर्थेऽव्ययम् । चिरमन्विष्याप्यपश्यन्नचिरस्य सद्यो मन्द इवान्वेषणाद्यकुशल इव दुःखोपहतो बभूव । अत्र सर्गे यमकालङ्कारः ॥ 5.5.27 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे पञ्चमः सर्गः ॥ 5 ॥</div>
        </strong>
    </div>
</body>
</html>