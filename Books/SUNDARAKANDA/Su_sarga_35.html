<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Su_sarga_35</title>
    <link rel="Textsheet" href="/Su_sarga_35.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>सुन्दरकाण्डे पञ्चत्रिंशः सर्गः</h1>
            <div class="section" id="RAM_k05_S035" type="sarga" data-name=" sarga" data-title="सुन्दरकाण्डे पञ्चत्रिंशः सर्गः "></div><br/>
            <div class="verse" type="shloka" id="RAM_k05_S035_V001">
                <div class="versetext" uvacha="Valmiki">तां तु रामकथां श्रुत्वा वैदेही वानरर्षभात् ।<br/>उवाच वचनं सान्त्वमिदं मधुरया गिरा॥ 5.35.1॥</div>
                <div class="vyakhya" id="RAM_k05_S035_V001_B001"></div><br/>
            </div>
            <div class="verse" type="shloka" id="RAM_k05_S035_V002">
                <div class="versetext" uvacha="Valmiki">क्व ते रामेण संसर्गः कथं जानासि लक्ष्मणम् ।<br/>वानराणां नराणां च कथमासीत् समागमः॥ 5.35.2॥</div>
                <div class="vyakhya" id="RAM_k05_S035_V002_B001">तां त्विति । आदित्य इवेत्यादिकाम् ॥ 5.35.1,2 ॥</div><br/>
            </div>
            <div class="verse" type="shloka" id="RAM_k05_S035_V003">
                <div class="versetext" uvacha="Valmiki">यानि रामस्य चिह्नानि लक्ष्मणस्य च वानर ।<br/>तानि भूयः समाचक्ष्व न मां शोकः समाविशेत्॥ 5.35.3॥</div>
                <div class="vyakhya" id="RAM_k05_S035_V003_B001">तानि रामलक्ष्मणचिह्नानि । भूयोऽधिकं विशिष्य समाचक्ष्व, येन मां शोको न समाविशेत् ॥ 5.35.3 ॥</div><br/>
            </div>
            <div class="verse" type="shloka" id="RAM_k05_S035_V004">
                <div class="versetext" uvacha="Valmiki">कीदृशं तस्य संस्थानं रूपं तस्य च कीदृशम् ।<br/>कथमूरू कथं बाहू लक्ष्मणस्य च शंस मे॥ 5.35.4॥</div>
                <div class="vyakhya" id="RAM_k05_S035_V004_B001"></div><br/>
            </div>
            <div class="verse" type="shloka" id="RAM_k05_S035_V005">
                <div class="versetext" uvacha="Valmiki">एवमुक्तस्तु वैदेह्या हनूमान् मारुतात्मजः ।<br/>ततो रामं यथातत्त्वमाख्यातुमुपचक्रमे॥ 5.35.5॥</div>
                <div class="vyakhya" id="RAM_k05_S035_V005_B001">संस्थानमवयवसंनिवेशः । रूपमाकारो नीलपीतादिवर्णश्च ॥ 5.35.4,5 ॥</div><br/>
            </div>
            <div class="verse" type="shloka" id="RAM_k05_S035_V006">
                <div class="versetext" uvacha="Valmiki">जानन्ती बत दिष्ट्या मां वैदेहि परिपृच्छसि ।<br/>भर्तुः कमलपत्राक्षि संस्थानं लक्ष्मणस्य च॥ 5.35.6॥</div>
                <div class="vyakhya" id="RAM_k05_S035_V006_B001"></div><br/>
            </div>
            <div class="verse" type="shloka" id="RAM_k05_S035_V007">
                <div class="versetext" uvacha="Valmiki">यानि रामस्य चिह्नानि लक्ष्मणस्य च यानि वै ।<br/>लक्षितानि विशालाक्षि वदतः शृणु तानि मे॥ 5.35.7॥</div>
                <div class="vyakhya" id="RAM_k05_S035_V007_B001">जानन्ती दिष्ट्या दैवेन रामदूतं मां जानन्ती यदि पृच्छसि रावणशङ्कां त्यक्त्या तदा त्वया यानि संस्थानादीनि पृष्टानि यथा च मया लक्षितानि दृष्टानि तानि सर्वाणि वदतो मत्तः शृणु ॥ 5.35.6,7 ॥</div><br/>
            </div>
            <div class="verse" type="shloka" id="RAM_k05_S035_V008">
                <div class="versetext" uvacha="Valmiki">रामः कमलपत्राक्षः पूर्णचन्द्रनिभाननः ।<br/>रूपदाक्षिण्यसम्पन्नः प्रसूतो जनकात्मजे॥ 5.35.8॥</div>
                <div class="vyakhya" id="RAM_k05_S035_V008_B001"></div><br/>
            </div>
            <div class="verse" type="shloka" id="RAM_k05_S035_V009">
                <div class="versetext" uvacha="Valmiki">तेजसाऽऽदित्यसंकाशः क्षमया पृथिवीसमः ।<br/>बृहस्पतिसमो बुद्ध्या यशसा वासवोपमः॥ 5.35.9॥</div>
                <div class="vyakhya" id="RAM_k05_S035_V009_B001"></div><br/>
            </div>
            <div class="verse" type="shloka" id="RAM_k05_S035_V010">
                <div class="versetext" uvacha="Valmiki">रक्षिता जीवलोकस्य स्वजनस्य च रक्षिता ।<br/>रक्षिता स्वस्य वृत्तस्य धर्मस्य च परंतपः॥ 5.35.10॥</div>
                <div class="vyakhya" id="RAM_k05_S035_V010_B001">रूपदाक्षिण्यसंपन्नः प्रसूत इति । जन्मना सहैवोक्ता वक्ष्यमाणाश्च गुणा जाता इत्यर्थः ॥ 5.35.8,10 ॥</div><br/>
            </div>
            <div class="verse" type="shloka" id="RAM_k05_S035_V011">
                <div class="versetext" uvacha="Valmiki">रामो भामिनि लोकस्य चातुर्वर्ण्यस्य रक्षिता ।<br/>मर्यादानां च लोकस्य कर्ता कारयिता च सः॥ 5.35.11॥</div>
                <div class="vyakhya" id="RAM_k05_S035_V011_B001">रामो भामिनि लोकस्येति । सर्वस्य कर्ता हर्ता भर्ता चेति शेषः । अनेन सृष्टिस्थितिसंहारकर्तृत्वरूपं ब्रह्मलक्षणं रामस्योक्तं गूढम् । एवं ज्ञानं तत्क्षणं भगवतैव स्वमायातिरस्करिणीनिरासादिति बोध्यम् । लोकस्य मर्यादानां वर्णाश्रममर्यादानां कर्ता, भगवदवतारत्वात् । कारयिता कालात्मना, अवतीर्णरूपेण चातुर्वर्ण्यरक्षिता च ॥ 5.35.11 ॥</div><br/>
            </div>
            <div class="verse" type="shloka" id="RAM_k05_S035_V012">
                <div class="versetext" uvacha="Valmiki">अर्चिष्मानर्चितोऽत्यर्थं ब्रह्मचर्यव्रते स्थितः ।<br/>साधूनामुपकारज्ञः प्रचारज्ञश्च कर्मणाम्॥ 5.35.12॥</div>
                <div class="vyakhya" id="RAM_k05_S035_V012_B001">अत एवार्चिष्मानादित्यरूपः सन्नर्चितः त्रैवर्णिकैरिति शेषः । ब्रह्मचर्यव्रते गृहस्थोचितपर्वादिवर्जनपूर्वकमृतुगमनलक्षणे स्थितः । वस्तुतस्तु गार्हस्थ्येऽप्यस्खलितरेताः । मनःसङ्कल्पेनैव देव्या रतिप्रीतेः सन्तानस्य च संपादनमिति भावः । साधूनामुपकारज्ञ उपकर्तव्यकालज्ञः कर्मणां स्वरूपस्यानुष्ठानस्य च तत्त्वज्ञाता ॥ 5.35.12 ॥</div><br/>
            </div>
            <div class="verse" type="shloka" id="RAM_k05_S035_V013">
                <div class="versetext" uvacha="Valmiki">राजनीत्यां विनीतश्च ब्राह्मणानामुपासकः ।<br/>ज्ञानवान् शीलसम्पन्नो विनीतश्च परंतपः॥ 5.35.13॥</div>
                <div class="vyakhya" id="RAM_k05_S035_V013_B001">ब्राह्मणानां वसिष्ठादीनाम् ॥ 5.35.13 ॥</div><br/>
            </div>
            <div class="verse" type="shloka" id="RAM_k05_S035_V014">
                <div class="versetext" uvacha="Valmiki">यजुर्वेदविनीतश्च वेदविद्भिः सुपूजितः ।<br/>धनुर्वेदे च वेदे च वेदाङ्गेषु च निष्ठितः॥ 5.35.14॥</div>
                <div class="vyakhya" id="RAM_k05_S035_V014_B001">यजुर्वेदविनीतश्च । चादन्येषामपि संग्रहः । विनीतो निरतः ॥ 5.35.14 ॥</div><br/>
            </div>
            <div class="verse" type="shloka" id="RAM_k05_S035_V015">
                <div class="versetext" uvacha="Valmiki">विपुलांसो महाबाहुः कम्बुग्रीवः शुभाननः ।<br/>गूढजत्रुः सुताम्राक्षो रामो नाम जनैः श्रुतः॥ 5.35.15॥</div>
                <div class="vyakhya" id="RAM_k05_S035_V015_B001">एवमात्मगुणानुक्त्वा देहगुणानाह-- विपुलांस इति ॥ 5.35.15 ॥</div><br/>
            </div>
            <div class="verse" type="shloka" id="RAM_k05_S035_V016">
                <div class="versetext" uvacha="Valmiki">दुन्दुभिस्वननिर्घोषः स्निग्धवर्णः प्रतापवान् ।<br/>समश्च सुविभक्ताङ्गो वर्णं श्यामं समाश्रितः॥ 5.35.16॥</div>
                <div class="vyakhya" id="RAM_k05_S035_V016_B001">समो विस्तारायामसमः ॥ 5.35.16 ॥</div><br/>
            </div>
            <div class="verse" type="shloka" id="RAM_k05_S035_V017">
                <div class="versetext" uvacha="Valmiki">त्रिस्थिरस्त्रिप्रलम्बश्च त्रिसमस्त्रिषु चोन्नतः ।<br/>त्रिताम्रस्त्रिषु च स्निग्धो गम्भीरस्त्रिषु नित्यशः॥ 5.35.17॥</div>
                <div class="vyakhya" id="RAM_k05_S035_V017_B001">त्रिस्थिरस्त्रिषु स्थानेषु स्थिरः । <span class="quote">ऊरुश्च मणिबन्धश्च मुष्टिश्च नृपतेः स्थिराः</span> इत्युक्तेः । त्रिषु प्रलम्बः <span class="quote">प्रलम्बा यस्य स धनी त्रयो भूमुष्कबाहवः</span> इति सामुद्रिकोक्तेः । मुष्को वृषणः । त्रिषु समः समत्र्यवयव इत्यर्थः । <span class="quote">केशाग्रं वृषणं जानु समं यस्य स भूपतिः</span> इत्युक्तेः । त्रिषु चोन्नतः । <span class="quote">नाभ्यन्तःकुक्षिवक्षोभिरुन्नतैः क्षितिपो भवेत्</span> । त्रिः ताम्रस्त्रिषु ताम्रः । <span class="quote">नेत्रान्तनखपाण्यङ्घ्रितलैस्ताम्रस्त्रिभिः सुखी</span> । त्रिषु स्निग्धः । <span class="quote">स्निग्धा भवन्ति वै येषां पादरेखाः शिरोरुहाः । तथा लिङ्गमणिस्तेषां महाभाग्यं विनिर्दिशेत् ॥</span> त्रिषु गम्भिरः <span class="quote">स्वरे गतौ च नाभौ च गम्भीरस्त्रिषु शस्यते</span> ॥5.35.17 ॥</div><br/>
            </div>
            <div class="verse" type="shloka" id="RAM_k05_S035_V018">
                <div class="versetext" uvacha="Valmiki">त्रिवलीमांस्त्र्यवनतश्चतुर्व्यङ्गस्त्रिशीर्षवान् ।<br/>चतुष्कलश्चतुर्लेखश्चतुष्किष्कुश्चतुःसमः॥ 5.35.18॥</div>
                <div class="vyakhya" id="RAM_k05_S035_V018_B001">त्रिवलीमानुदरे कण्ठे उभयत्र वा वलीत्रयवान् । त्रिष्ववनतो निम्नः । निम्नत्वं निम्नगत्वम् । तच्च निमग्नपादतलमध्यत्वम्, निमग्नपादरेखात्वम्, निमग्नस्तनचूचुकत्वं च । चतुर्व्यङ्गश्चतुर्ह्रस्वः । <span class="quote">ग्रीवा प्रजननं पृष्ठं ह्रस्वे जङ्घे च पूजिते</span> । त्रिशीर्षवानावर्तत्रययुक्तशीर्षः । <span class="quote">आवर्तत्रययुक्तं यस्य शिरः क्षितिभूतामयं नाथः </span> चतुष्कलः चतस्रः कलाश्चतुर्वेदप्राप्तिसूचकाङ्गुष्ठमूलरेखा यस्य सः । <span class="quote">मूलेऽङ्गुष्ठस्य रेखानां चतस्रस्तिस्र एव वा । एका द्वे वा यथायोगं वेदरेखा द्विजन्मनाम् ॥</span> चतुर्लेखो ललाटे चतूरेखायुक्तः । <span class="quote">ललादे यस्य दृश्यन्ते चतुस्त्रिद्व्येकरेखिकाः । शतद्वयं शतं षष्टिस्तस्यायुर्विंशतिः क्रमात् ॥</span>चतुष्किष्कुः किष्कुश्चतुर्विंशत्यङ्गुलात्मको हस्तश्चतुर्हस्तप्रमाणः । षण्णवत्यङ्गुलोत्सेध इति यावत् । चतुःसमः । बाहुजानूरुगण्डानि चत्वार्यथ समानि च इति । बाहूरूजानुगण्डौ समावित्यर्थः ॥ 5.35.18 ॥</div><br/>
            </div>
            <div class="verse" type="shloka" id="RAM_k05_S035_V019">
                <div class="versetext" uvacha="Valmiki">चतुर्दशसमद्वन्द्वश्चतुर्दंष्ट्रश्चतुर्गतिः ।<br/>महोष्ठहनुनासश्च पञ्चस्निग्धोऽष्टवंशवान्॥ 5.35.19॥</div>
                <div class="vyakhya" id="RAM_k05_S035_V019_B001">चतुर्दशसमद्वन्द्व इति समपरिमाणचतुर्दशाङ्गद्वन्द्वः । तदुक्तम् <span class="quote">भ्रुवौ नासापुटे नेत्रे कर्णावोष्ठौ च चूचुकौ । कूर्परे मणिबन्धौ च जानुनी वृषणौ कटी ॥ करौ पादौ स्फिजौ यस्य समौ ज्ञेयः स भूपतिः । स्कन्धौ गण्डौ तथा दन्ता ऊरू ज्ञेयौ च जत्रुणी ॥</span> इत्यन्यत्र पाठः । चतुर्दंष्ट्र इति । चतुस्रो दंष्ट्रा दन्तपङ्क्तिद्वये प्रतिपार्श्वं शास्त्रोक्तलक्षणा यस्य सः । तच्च <span class="quote">स्निग्धा घनाश्च दशनाः सुतीक्ष्णदंष्ट्राः शुभाश्चतस्रः</span> इति । दंष्ट्राणां तीक्ष्णत्वं क्रमुकादिखण्डनसमर्थत्वम् । चतुर्गतिरिति । सिंहशार्दूलगजवृषभैश्चतुर्भिस्तुल्या गतिर्यस्य सः । महोष्ठहनुनासश्चेति । महत्प्रशस्तमोष्ठहनुनासं यस्य सः । तत्रौष्ठस्य प्राशस्त्यं बिम्बफलादिवदरुणत्वे सति मांसलत्वम् । हनोस्तु परिपूर्णमांसलोन्नतत्वम् । नासिकायास्तु दीर्घोन्नतरुचिपुटत्वम् । पञ्चस्निग्ध इति । पञ्चवाग्वक्रनखलोमत्वचं स्निग्धं यस्य सः । अष्टवंशवान्प्रशस्ताष्टवंशाख्यावयववान् । वंशशब्देन दैर्घ्यं विवक्षितम् । <span class="quote">बाहू च नलकावूरू जङ्घे चेत्यष्टवंशकाः</span> । नलकावङ्गुल्याविति तीर्थः ॥5.35.19 ॥</div><br/>
            </div>
            <div class="verse" type="shloka" id="RAM_k05_S035_V020">
                <div class="versetext" uvacha="Valmiki">दशपद्मो दशबृहत् त्रिभिर्व्याप्तो द्विशुक्लवान् ।<br/>षडुन्नतो नवतनुस्त्रिभिर्व्याप्नोति राघवः॥ 5.35.20॥</div>
                <div class="vyakhya" id="RAM_k05_S035_V020_B001">दशपद्मः । <span class="quote">मुखनेत्रास्यजिह्वोष्ठतालुस्तननखं करौ । पादौ च दश पद्मानि पद्माकाराणि यस्य च ॥</span> इति । आस्यमोष्ठमध्यम् । दशबृहत् । तानि तु-- <span class="quote">उरः शिरो ललाटं च ग्रीवा बाह्वंसनाभयः । पादौ पृष्ठं श्रुती चैव विशालास्ते सुखप्रदाः ॥</span>इति । त्रिभिः श्रीयशस्तेजोभिर्व्याप्तो युक्तः । द्विशुक्लवान् । द्वौ शुद्धौ तु शुभौ शुक्लौ वंशौ मातुः पितुस्तथा इत्युक्तेः । षडुन्नतः । तानि च-- <span class="quote">कक्षः कुक्षिश्च वक्षश्च घ्राणस्कन्धललाटिकाः । सर्वभूतेषु निर्दिष्टा उन्नतास्तु सुखप्रदाः ॥</span> इति । पूर्वं त्र्युन्नतस्निग्धत्वमुक्तम्, अत्र पञ्चस्निग्धत्वं पडुन्नतत्वं चोभयमपि मतभेदादविरुद्धम् । एवं नानामतप्रदर्शनं रामस्य नानामतसंमतसर्वलक्षणयुक्तत्वसूचनाय । नवतनुर्नवसु सूक्ष्मः । तानि च-- <span class="quote">सूक्ष्माण्यङ्गुलिपर्वाणि केशरोमनखत्वचः । शेफश्च येषां सूक्ष्माणि ते नरा दीर्घजीविनः ॥</span>इति प्रोक्तं षट्कम् । मृदुश्मश्रुत्वं सूक्ष्मदृष्टित्वं सूक्ष्मबुद्धित्वं चेति नव सूक्ष्मत्वम् । दृष्टेः सौक्ष्म्यं रत्नपरीक्षान्तसूक्ष्मदर्शनचातुर्यम् । बुद्धेः सूक्ष्मत्वं तत्त्वसाक्षात्कारसमर्थत्वम् । त्रिभिर्व्याप्नोति धर्मार्थकामैः कालं यथोचितं व्याप्नोति । त्रिवर्गसेवीत्यर्थः ॥ 5.35.20 ॥</div><br/>
            </div>
            <div class="verse" type="shloka" id="RAM_k05_S035_V021">
                <div class="versetext" uvacha="Valmiki">सत्यधर्मरतः श्रीमान् संग्रहानुग्रहे रतः ।<br/>देशकालविभागज्ञः सर्वलोकप्रियंवदः॥ 5.35.21॥</div>
                <div class="vyakhya" id="RAM_k05_S035_V021_B001">सङ्ग्रहानुग्रहे सङ्ग्रहो धनबलादीनाम्, अनुग्रहस्ताभ्यां प्रजारक्षणम्, तदुभयनिष्ठः ॥ 5.35.21 ॥</div><br/>
            </div>
            <div class="verse" type="shloka" id="RAM_k05_S035_V022">
                <div class="versetext" uvacha="Valmiki">भ्राता चास्य च वैमात्रः सौमित्रिरमितप्रभः ।<br/>अनुरागेण रूपेण गुणैश्चापि तथाविधः॥ 5.35.22॥</div>
                <div class="vyakhya" id="RAM_k05_S035_V022_B001"></div><br/>
            </div>
            <div class="verse" type="shloka" id="RAM_k05_S035_V023">
                <div class="versetext" uvacha="Valmiki">स सुवर्णच्छविः श्रीमान् रामः श्यामो महायशाः ।<br/>तावुभौ नरशार्दूलौ त्वद्दर्शनकृतोत्सवौ॥ 5.35.23॥</div>
                <div class="vyakhya" id="RAM_k05_S035_V023_B001">द्वैमात्रः राममात्रापेक्षया द्वितीया माता द्विमाता । तस्या अपत्यमित्यर्थः । भिन्नोदरभ्रातेत्यर्थः । <span class="quote">वैमात्रः</span> इति पाठान्तरम् ॥ 5.35.22,23 ॥</div><br/>
            </div>
            <div class="verse" type="shloka" id="RAM_k05_S035_V024">
                <div class="versetext" uvacha="Valmiki">विचिन्वन्तौ महीं कृत्स्नामस्माभिः सह संगतौ ।<br/>त्वामेव मार्गमाणौ तौ विचरन्तौ वसुन्धराम्॥ 5.35.24॥</div>
                <div class="vyakhya" id="RAM_k05_S035_V024_B001">अस्माभिः सुग्रीवमन्त्रिभिरित्यर्थः । उक्तमेव विस्तरेणाह-- त्वामेवेति ॥ 5.35.24॥</div><br/>
            </div>
            <div class="verse" type="shloka" id="RAM_k05_S035_V025">
                <div class="versetext" uvacha="Valmiki">ददर्शतुर्मृगपतिं पूर्वजेनावरोपितम् ।<br/>ऋष्यमूकस्य मूले तु बहुपादपसंकुले॥ 5.35.25॥</div>
                <div class="vyakhya" id="RAM_k05_S035_V025_B001"></div><br/>
            </div>
            <div class="verse" type="shloka" id="RAM_k05_S035_V026">
                <div class="versetext" uvacha="Valmiki">भ्रातुर्भयार्तमासीनं सुग्रीवं प्रियदर्शनम् ।<br/>वयं च हरिराजं तं सुग्रीवं सत्यसङ्गरम्॥ 5.35.26॥</div>
                <div class="vyakhya" id="RAM_k05_S035_V026_B001">मृगपतिं शाखामृगपतिं सुग्रीवम्, पूर्वजेन वालिनाऽवरोपितं राज्याद्भ्रंशितम् ॥ 5.35.25,26 ॥</div><br/>
            </div>
            <div class="verse" type="shloka" id="RAM_k05_S035_V027">
                <div class="versetext" uvacha="Valmiki">परिचर्यामहे राज्यात् पूर्वजेनावरोपितम् ।<br/> ततस्तौ चीरवसनौ धनुःप्रवरपाणिनौ ।<br/> स तौ दृष्ट्वा नरव्याघ्रौ धन्विनौ वानरर्षभः॥ 5.35.27॥</div>
                <div class="vyakhya" id="RAM_k05_S035_V027_B001">परिचर्यामहे तङ्श्यनावार्षौ । परिचराम इत्यर्थः । अवरोपितं राज्येन हीनं कृतम्, पाणिनौ । पाणी इति यावत् ॥ 5.35.27 ॥</div><br/>
            </div>
            <div class="verse" type="shloka" id="RAM_k05_S035_V028">
                <div class="versetext" uvacha="Valmiki">अभिप्लुतो गिरेस्तस्य शिखरं भयमोहितः ।<br/>ततः स शिखरे तस्मिन् वानरेन्द्रो व्यवस्थितः॥ 5.35.28॥</div>
                <div class="vyakhya" id="RAM_k05_S035_V028_B001"></div><br/>
            </div>
            <div class="verse" type="shloka" id="RAM_k05_S035_V029">
                <div class="versetext" uvacha="Valmiki">तयोः समीपं मामेव प्रेषयामास सत्वरम् ।<br/>तावहं पुरुषव्याघ्रौ सुग्रीववचनात् प्रभू॥ 5.35.29॥</div>
                <div class="vyakhya" id="RAM_k05_S035_V029_B001">अभिप्लुत उत्प्लुत्यारूढः ॥ 5.35.28,29 ॥</div><br/>
            </div>
            <div class="verse" type="shloka" id="RAM_k05_S035_V030">
                <div class="versetext" uvacha="Valmiki">रूपलक्षणसम्पन्नौ कृताञ्जलिरुपस्थितः ।<br/>तौ परिज्ञाततत्त्वार्थौ मया प्रीतिसमन्वितौ॥ 5.35.30॥</div>
                <div class="vyakhya" id="RAM_k05_S035_V030_B001"></div><br/>
            </div>
            <div class="verse" type="shloka" id="RAM_k05_S035_V031">
                <div class="versetext" uvacha="Valmiki">पृष्ठमारोप्य तं देशं प्रापितौ पुरुषर्षभौ ।<br/>निवेदितौ च तत्त्वेन सुग्रीवाय महात्मने॥ 5.35.31॥</div>
                <div class="vyakhya" id="RAM_k05_S035_V031_B001"></div><br/>
            </div>
            <div class="verse" type="shloka" id="RAM_k05_S035_V032">
                <div class="versetext" uvacha="Valmiki">तयोरन्योन्यसम्भाषाद् भृशं प्रीतिरजायत ।<br/>तत्र तौ कीर्तिसम्पन्नौ हरीश्वरनरेश्वरौ॥ 5.35.32॥</div>
                <div class="vyakhya" id="RAM_k05_S035_V032_B001">मया परिज्ञाततत्त्वार्थौ मया विज्ञाताशेषवृत्तान्तौ विज्ञापिताशेषवृत्तान्तौ च ॥ 5.35.30,32 ॥</div><br/>
            </div>
            <div class="verse" type="shloka" id="RAM_k05_S035_V033">
                <div class="versetext" uvacha="Valmiki">परस्परकृताश्वासौ कथया पूर्ववृत्तया ।<br/>तं ततः सान्त्वयामास सुग्रीवं लक्ष्मणाग्रजः॥ 5.35.33॥</div>
                <div class="vyakhya" id="RAM_k05_S035_V033_B001">पूर्ववृत्तया स्वीयस्वीयवृत्तान्तगोचरया ॥ 5.35.33 ॥</div><br/>
            </div>
            <div class="verse" type="shloka" id="RAM_k05_S035_V034">
                <div class="versetext" uvacha="Valmiki">स्त्रीहेतोर्वालिना भ्रात्रा निरस्तं पुरुतेजसा ।<br/>ततस्त्वन्नाशजं शोकं रामस्याक्लिष्टकर्मणः॥ 5.35.34॥</div>
                <div class="vyakhya" id="RAM_k05_S035_V034_B001"></div><br/>
            </div>
            <div class="verse" type="shloka" id="RAM_k05_S035_V035">
                <div class="versetext" uvacha="Valmiki">लक्ष्मणो वानरेन्द्राय सुग्रीवाय न्यवेदयत् ।<br/>स श्रुत्वा वानरेन्द्रस्तु लक्ष्मणेनेरितं वचः॥ 5.35.35॥</div>
                <div class="vyakhya" id="RAM_k05_S035_V035_B001">स्त्रीहेतोः सुग्रीवस्त्रीपरिग्रहार्थम् । पुरु महत्तेजो यस्य तेन । त्वन्नाशजं त्वदपहारजम् ॥ 5.35.34,35 ॥</div><br/>
            </div>
            <div class="verse" type="shloka" id="RAM_k05_S035_V036">
                <div class="versetext" uvacha="Valmiki">तदासीन्निष्प्रभोऽत्यर्थं ग्रहग्रस्त इवांशुमान् ।<br/>ततस्त्वद‍्गात्रशोभीनि रक्षसा ह्रियमाणया॥ 5.35.36॥</div>
                <div class="vyakhya" id="RAM_k05_S035_V036_B001"></div><br/>
            </div>
            <div class="verse" type="shloka" id="RAM_k05_S035_V037">
                <div class="versetext" uvacha="Valmiki">यान्याभरणजालानि पातितानि महीतले ।<br/>तानि सर्वाणि रामाय आनीय हरियूथपाः॥ 5.35.37॥</div>
                <div class="vyakhya" id="RAM_k05_S035_V037_B001">निष्प्रभः खिन्नचित्ताः । त्वद्गात्रं शोभयितुं शीलं येषां तानि ॥ 5.35.36,37 ॥</div><br/>
            </div>
            <div class="verse" type="shloka" id="RAM_k05_S035_V038">
                <div class="versetext" uvacha="Valmiki">संहृष्टा दर्शयामासुर्गतिं तु न विदुस्तव ।<br/>तानि रामाय दत्तानि मयैवोपहृतानि च॥ 5.35.38॥</div>
                <div class="vyakhya" id="RAM_k05_S035_V038_B001">दर्शयामासुः सुग्रीवाज्ञयेति शेषः ॥ 5.35.38 ॥</div><br/>
            </div>
            <div class="verse" type="shloka" id="RAM_k05_S035_V039">
                <div class="versetext" uvacha="Valmiki">स्वनवन्त्यवकीर्णानि तस्मिन् विहतचेतसि ।<br/>तान्यङ्के दर्शनीयानि कृत्वा बहुविधं तदा॥ 5.35.39॥</div>
                <div class="vyakhya" id="RAM_k05_S035_V039_B001">मयैवोपहृतानि च प्रथममिति शेषः । अवकीर्णानि भूमौ पातनात्किञ्चिद्विशीर्णानि । तानि दत्तानि गृहीत्वा शोकात्तस्मिन्विहतचेतसि प्रथमार्थे सप्तमी । विहतचेताः मूर्च्छितचेता अभूदित्यर्थः ॥ 5.35.39 ॥</div><br/>
            </div>
            <div class="verse" type="shloka" id="RAM_k05_S035_V040">
                <div class="versetext" uvacha="Valmiki">तेन देवप्रकाशेन देवेन परिदेवितम् ।<br/> प्रादीपयद्दाशरथेस्तदा शोकहुताशनम्॥ 5.35.40॥</div>
                <div class="vyakhya" id="RAM_k05_S035_V040_B001">देवप्रकाशेन देवावतारेण, अत एव देवेन परिदेवितं प्रादीपयत् । आभरणदशनमिति शेषः ॥ 5.35.40 ॥</div><br/>
            </div>
            <div class="verse" type="shloka" id="RAM_k05_S035_V041">
                <div class="versetext" uvacha="Valmiki">शायितं च चिरं तेन दुःखार्तेन महात्मना ।<br/>मयापि विविधैर्वाक्यैः कृच्छ्रादुत्थापितः पुनः॥ 5.35.41॥</div>
                <div class="vyakhya" id="RAM_k05_S035_V041_B001"></div><br/>
            </div>
            <div class="verse" type="shloka" id="RAM_k05_S035_V042">
                <div class="versetext" uvacha="Valmiki">तानि दृष्ट्वा महार्हाणि दर्शयित्वा मुहुर्मुहुः ।<br/>राघवः सहसौमित्रिः सुग्रीवे संन्यवेशयत्॥ 5.35.42॥</div>
                <div class="vyakhya" id="RAM_k05_S035_V042_B001">शायितं शोकाद्भूमौ पतितम् ॥ 5.35.41,42 ॥</div><br/>
            </div>
            <div class="verse" type="shloka" id="RAM_k05_S035_V043">
                <div class="versetext" uvacha="Valmiki">स तवादर्शनादार्ये राघवः परितप्यते ।<br/>महता ज्वलता नित्यमग्निनेवाग्निपर्वतः॥ 5.35.43॥</div>
                <div class="vyakhya" id="RAM_k05_S035_V043_B001"></div><br/>
            </div>
            <div class="verse" type="shloka" id="RAM_k05_S035_V044">
                <div class="versetext" uvacha="Valmiki">त्वत्कृते तमनिद्रा च शोकश्चिन्ता च राघवम् ।<br/>तापयन्ति महात्मानमग्न्यगारमिवाग्नयः॥ 5.35.44॥</div>
                <div class="vyakhya" id="RAM_k05_S035_V044_B001"></div><br/>
            </div>
            <div class="verse" type="shloka" id="RAM_k05_S035_V045">
                <div class="versetext" uvacha="Valmiki">तवादर्शनशोकेन राघवः परिचाल्यते ।<br/>महता भूमिकम्पेन महानिव शिलोच्चयः॥ 5.35.45॥</div>
                <div class="vyakhya" id="RAM_k05_S035_V045_B001"></div><br/>
            </div>
            <div class="verse" type="shloka" id="RAM_k05_S035_V046">
                <div class="versetext" uvacha="Valmiki">काननानि सुरम्याणि नदीप्रस्रवणानि च ।<br/>चरन् न रतिमाप्नोति त्वामपश्यन् नृपात्मजे॥ 5.35.46॥</div>
                <div class="vyakhya" id="RAM_k05_S035_V046_B001"></div><br/>
            </div>
            <div class="verse" type="shloka" id="RAM_k05_S035_V047">
                <div class="versetext" uvacha="Valmiki">स त्वां मनुजशार्दूलः क्षिप्रं प्राप्स्यति राघवः ।<br/>समित्रबान्धवं हत्वा रावणं जनकात्मजे॥ 5.35.47॥</div>
                <div class="vyakhya" id="RAM_k05_S035_V047_B001">अग्निपर्वतः संवर्ताख्यकालाग्निनिवासभूतः पर्वतोऽग्निपर्वतः । <span class="quote">तत्र माल्यवतः शृङ्गे दृश्यते हव्यवाट् सदा । नाम्ना संवर्तको नाम कालाग्निर्भरतर्षभ ॥</span> इति भीष्मपर्वणि भारतोक्तेः ॥ 5.35.43,47 ॥</div><br/>
            </div>
            <div class="verse" type="shloka" id="RAM_k05_S035_V048">
                <div class="versetext" uvacha="Valmiki">सहितौ रामसुग्रीवावुभावकुरुतां तदा ।<br/>समयं वालिनं हन्तुं तव चान्वेषणं प्रति॥ 5.35.48॥</div>
                <div class="vyakhya" id="RAM_k05_S035_V048_B001"></div><br/>
            </div>
            <div class="verse" type="shloka" id="RAM_k05_S035_V049">
                <div class="versetext" uvacha="Valmiki">ततस्ताभ्यां कुमाराभ्यां वीराभ्यां स हरीश्वरः ।<br/>किष्किन्धां समुपागम्य वाली युद्धे निपातितः॥ 5.35.49॥</div>
                <div class="vyakhya" id="RAM_k05_S035_V049_B001"></div><br/>
            </div>
            <div class="verse" type="shloka" id="RAM_k05_S035_V050">
                <div class="versetext" uvacha="Valmiki">ततो निहत्य तरसा रामो वालिनमाहवे ।<br/>सर्वर्क्षहरिसङ्घानां सुग्रीवमकरोत् पतिम्॥ 5.35.50॥</div>
                <div class="vyakhya" id="RAM_k05_S035_V050_B001"></div><br/>
            </div>
            <div class="verse" type="shloka" id="RAM_k05_S035_V051">
                <div class="versetext" uvacha="Valmiki">रामसुग्रीवयोरैक्यं देव्येवं समजायत ।<br/>हनूमन्तं च मां विद्धि तयोर्दूतमुपागतम्॥ 5.35.51॥</div>
                <div class="vyakhya" id="RAM_k05_S035_V051_B001"></div><br/>
            </div>
            <div class="verse" type="shloka" id="RAM_k05_S035_V052">
                <div class="versetext" uvacha="Valmiki">आदिष्टा वानरेन्द्रेण सुग्रीवेण महौजसः ।<br/>अद्रिराजप्रतीकाशाः सर्वतः प्रस्थिता महीम्॥ 5.35.53॥</div>
                <div class="vyakhya" id="RAM_k05_S035_V052_B001"></div><br/>
            </div>
            <div class="verse" type="shloka" id="RAM_k05_S035_V053">
                <div class="versetext" uvacha="Valmiki">आदिष्टा वानरेन्द्रेण सुग्रीवेण महौजसः ।<br/>अद्रिराजप्रतीकाशाः सर्वतः प्रस्थिता महीम्॥ 5.35.53॥</div>
                <div class="vyakhya" id="RAM_k05_S035_V053_B001">सहितौ सख्यं प्राप्तौ । समयं प्रतिज्ञाम् ॥ 5.35.48,53 ॥</div><br/>
            </div>
            <div class="verse" type="shloka" id="RAM_k05_S035_V054">
                <div class="versetext" uvacha="Valmiki">ततस्ते मार्गमाणा वै सुग्रीववचनातुराः ।<br/>चरन्ति वसुधां कृत्स्नां वयमन्ये च वानराः॥ 5.35.54॥</div>
                <div class="vyakhya" id="RAM_k05_S035_V054_B001">सुग्रीववचनातुराः सुग्रीवाज्ञाभीताः ॥ 5.35.54 ॥</div><br/>
            </div>
            <div class="verse" type="shloka" id="RAM_k05_S035_V055">
                <div class="versetext" uvacha="Valmiki">अङ्गदो नाम लक्ष्मीवान् वालिसूनुर्महाबलः ।<br/>प्रस्थितः कपिशार्दूलस्त्रिभागबलसंवृतः॥ 5.35.55॥</div>
                <div class="vyakhya" id="RAM_k05_S035_V055_B001">त्रिभागबलसंवृत्तः सेनायास्त्रिष्वंशेष्वेकांशसेनापरिवृत इत्यर्थः ॥ 5.35.55 ॥</div><br/>
            </div>
            <div class="verse" type="shloka" id="RAM_k05_S035_V056">
                <div class="versetext" uvacha="Valmiki">तेषां नो विप्रणष्टानां विन्ध्ये पर्वतसत्तमे ।<br/>भृशं शोकपरीतानामहोरात्रगणा गताः॥ 5.35.56॥</div>
                <div class="vyakhya" id="RAM_k05_S035_V056_B001"></div><br/>
            </div>
            <div class="verse" type="shloka" id="RAM_k05_S035_V057">
                <div class="versetext" uvacha="Valmiki">ते वयं कार्यनैराश्यात् कालस्यातिक्रमेण च ।<br/>भयाच्च कपिराजस्य प्राणांस्त्यक्तुमुपस्थिताः॥ 5.35.57॥</div>
                <div class="vyakhya" id="RAM_k05_S035_V057_B001"></div><br/>
            </div>
            <div class="verse" type="shloka" id="RAM_k05_S035_V058">
                <div class="versetext" uvacha="Valmiki">विचित्य गिरिदुर्गाणि नदीप्रस्रवणानि च ।<br/>अनासाद्य पदं देव्याः प्राणांस्त्यक्तुं व्यवस्थिताः॥ 5.35.58॥</div>
                <div class="vyakhya" id="RAM_k05_S035_V058_B001"></div><br/>
            </div>
            <div class="verse" type="shloka" id="RAM_k05_S035_V059">
                <div class="versetext" uvacha="Valmiki">ततस्तस्य गिरेर्मूर्ध्नि वयं प्रायमुपास्महे ।<br/>दृष्ट्वा प्रायोपविष्टांश्च सर्वान् वानरपुङ्गवान्॥ 5.35.59॥</div>
                <div class="vyakhya" id="RAM_k05_S035_V059_B001"></div><br/>
            </div>
            <div class="verse" type="shloka" id="RAM_k05_S035_V060">
                <div class="versetext" uvacha="Valmiki">भृशं शोकार्णवे मग्नः पर्यदेवयदङ्गदः ।<br/>तव नाशं च वैदेहि वालिनश्च तथा वधम्॥ 5.35.60॥</div>
                <div class="vyakhya" id="RAM_k05_S035_V060_B001">विन्ध्ये विप्रणष्टानां बिलमध्येऽदर्शनं प्राप्तानाम् । गता इति । समयात्परेऽपीति शेषः ॥ 5.35.56,60 ॥</div><br/>
            </div>
            <div class="verse" type="shloka" id="RAM_k05_S035_V061">
                <div class="versetext" uvacha="Valmiki">प्रायोपवेशमस्माकं मरणं च जटायुषः ।<br/>तेषां नः स्वामिसंदेशान्निराशानां मुमूर्षताम्॥ 5.35.61॥</div>
                <div class="vyakhya" id="RAM_k05_S035_V061_B001">निराशानां त्वत्प्राप्त्याशारहितानाम् । स्वामिसन्देशात्तत्सन्दिष्टकालात्ययाद्धेतोर्मुमूर्षताम् ॥ 5.35.61 ॥</div><br/>
            </div>
            <div class="verse" type="shloka" id="RAM_k05_S035_V062">
                <div class="versetext" uvacha="Valmiki">कार्यहेतोरिहायातः शकुनिर्वीर्यवान् महान् ।<br/>गृध्रराजस्य सोदर्यः सम्पातिर्नाम गृध्रराट्॥ 5.35.62॥</div>
                <div class="vyakhya" id="RAM_k05_S035_V062_B001">कार्यहेतोः कार्यसिद्ध्यर्थमिवायातः । दैवादिति शेषः ॥ 5.35.62 ॥</div><br/>
            </div>
            <div class="verse" type="shloka" id="RAM_k05_S035_V063">
                <div class="versetext" uvacha="Valmiki">श्रुत्वा भ्रातृवधं कोपादिदं वचनमब्रवीत् ।<br/>यवीयान् केन मे भ्राता हतः क्व च निपातितः॥ 5.35.63॥</div>
                <div class="vyakhya" id="RAM_k05_S035_V063_B001">क्व देशे इति शेषः ॥ 5.35.63 ॥</div><br/>
            </div>
            <div class="verse" type="shloka" id="RAM_k05_S035_V064">
                <div class="versetext" uvacha="Valmiki">एतदाख्यातुमिच्छामि भवद्भिर्वानरोत्तमाः ।<br/>अङ्गदोऽकथयत् तस्य जनस्थाने महद्वधम्॥ 5.35.64॥</div>
                <div class="vyakhya" id="RAM_k05_S035_V064_B001"></div><br/>
            </div>
            <div class="verse" type="shloka" id="RAM_k05_S035_V065">
                <div class="versetext" uvacha="Valmiki">रक्षसा भीमरूपेण त्वामुद्दिश्य यथार्थतः ।<br/>जटायोस्तु वधं श्रुत्वा दुःखितः सोऽरुणात्मजः॥ 5.35.65॥</div>
                <div class="vyakhya" id="RAM_k05_S035_V065_B001"></div><br/>
            </div>
            <div class="verse" type="shloka" id="RAM_k05_S035_V066">
                <div class="versetext" uvacha="Valmiki">त्वामाह स वरारोहे वसन्तीं रावणालये ।<br/>तस्य तद् वचनं श्रुत्वा सम्पातेः प्रीतिवर्धनम्॥ 5.35.66॥</div>
                <div class="vyakhya" id="RAM_k05_S035_V066_B001">आख्यातुमित्यसमानकर्तृकेऽपि तुमुन्नार्षः ॥ 5.35.64,66 ॥</div><br/>
            </div>
            <div class="verse" type="shloka" id="RAM_k05_S035_V067">
                <div class="versetext" uvacha="Valmiki">अङ्गदप्रमुखाः सर्वे ततः प्रस्थापिता वयम् ।<br/>विन्ध्यादुत्थाय सम्प्राप्ताः सागरस्यान्तमुत्तमम्॥ 5.35.67॥</div>
                <div class="vyakhya" id="RAM_k05_S035_V067_B001"></div><br/>
            </div>
            <div class="verse" type="shloka" id="RAM_k05_S035_V068">
                <div class="versetext" uvacha="Valmiki">त्वद्दर्शने कृतोत्साहा हृष्टाः पुष्टाः प्लवङ्गमाः ।<br/>अङ्गदप्रमुखाः सर्वे वेलोपान्तमुपागताः॥ 5.35.68॥</div>
                <div class="vyakhya" id="RAM_k05_S035_V068_B001"></div><br/>
            </div>
            <div class="verse" type="shloka" id="RAM_k05_S035_V069">
                <div class="versetext" uvacha="Valmiki">चिन्तां जग्मुः पुनर्भीमां त्वद्दर्शनसमुत्सुकाः ।<br/>अथाहं हरिसैन्यस्य सागरं दृश्य सीदतः॥ 5.35.69॥</div>
                <div class="vyakhya" id="RAM_k05_S035_V069_B001">अन्तं तटम् ॥ 5.35.67,69 ॥</div><br/>
            </div>
            <div class="verse" type="shloka" id="RAM_k05_S035_V070">
                <div class="versetext" uvacha="Valmiki">व्यवधूय भयं तीव्रं योजनानां शतं प्लुतः ।<br/>लङ्का चापि मया रात्रौ प्रविष्टा राक्षसाकुला॥ 5.35.70॥</div>
                <div class="vyakhya" id="RAM_k05_S035_V070_B001"></div><br/>
            </div>
            <div class="verse" type="shloka" id="RAM_k05_S035_V071">
                <div class="versetext" uvacha="Valmiki">रावणश्च मया दृष्टस्त्वं च शोकनिपीडिता ।<br/>एतत् ते सर्वमाख्यातं यथावृत्तमनिन्दिते॥ 5.35.71॥</div>
                <div class="vyakhya" id="RAM_k05_S035_V071_B001"></div><br/>
            </div>
            <div class="verse" type="shloka" id="RAM_k05_S035_V072">
                <div class="versetext" uvacha="Valmiki">अभिभाषस्व मां देवि दूतो दाशरथेरहम् ।<br/>तन्मां रामकृतोद्योगं त्वन्निमित्तमिहागतम्॥ 5.35.72॥</div>
                <div class="vyakhya" id="RAM_k05_S035_V072_B001">प्लुतः प्लुतवान् ॥ 5.35.70,72 ॥</div><br/>
            </div>
            <div class="verse" type="shloka" id="RAM_k05_S035_V073">
                <div class="versetext" uvacha="Valmiki">सुग्रीवसचिवं देवि बुद्ध्यस्व पवनात्मजम् ।<br/>कुशली तव काकुत्स्थः सर्वशस्त्रभृतां वरः॥ 5.35.73॥</div>
                <div class="vyakhya" id="RAM_k05_S035_V073_B001"></div><br/>
            </div>
            <div class="verse" type="shloka" id="RAM_k05_S035_V074">
                <div class="versetext" uvacha="Valmiki">गुरोराराधने युक्तो लक्ष्मणः शुभलक्षणः ।<br/>तस्य वीर्यवतो देवि भर्तुस्तव हिते रतः॥ 5.35.74॥</div>
                <div class="vyakhya" id="RAM_k05_S035_V074_B001">पवनात्मजत्वेन लङ्घनसामर्थ्यम् ॥ 5.35.73,74 ॥</div><br/>
            </div>
            <div class="verse" type="shloka" id="RAM_k05_S035_V075">
                <div class="versetext" uvacha="Valmiki">अहमेकस्तु सम्प्राप्तः सुग्रीववचनादिह ।<br/>मयेयमसहायेन चरता कामरूपिणा॥ 5.35.75॥</div>
                <div class="vyakhya" id="RAM_k05_S035_V075_B001">एकः संप्राप्तः । अर्थाच्छेषाः समुद्रतीर एवासते । कामरूपिणा । अनेन रावणान्तःपुराद्यन्वेषणसामर्थ्यं सूचितम् ॥ 5.35.75 ॥</div><br/>
            </div>
            <div class="verse" type="shloka" id="RAM_k05_S035_V076">
                <div class="versetext" uvacha="Valmiki">दक्षिणा दिगनुक्रान्ता त्वन्मार्गविचयैषिणा ।<br/>दिष्ट्याहं हरिसैन्यानां त्वन्नाशमनुशोचताम्॥ 5.35.76॥</div>
                <div class="vyakhya" id="RAM_k05_S035_V076_B001">त्वन्नाशं त्वददर्शनम् ॥ 5.35.76 ॥</div><br/>
            </div>
            <div class="verse" type="shloka" id="RAM_k05_S035_V077">
                <div class="versetext" uvacha="Valmiki">अपनेष्यामि संतापं तवाधिगमशासनात् ।<br/>दिष्ट्या हि न मम व्यर्थं सागरस्येह लङ्घनम्॥ 5.35.77॥</div>
                <div class="vyakhya" id="RAM_k05_S035_V077_B001"></div><br/>
            </div>
            <div class="verse" type="shloka" id="RAM_k05_S035_V078">
                <div class="versetext" uvacha="Valmiki">प्राप्स्याम्यहमिदं देवि त्वद्दर्शनकृतं यशः ।<br/>राघवश्च महावीर्यः क्षिप्रं त्वामभिपत्स्यते॥ 5.35.78॥</div>
                <div class="vyakhya" id="RAM_k05_S035_V078_B001">अधिगमो दर्शनम् ॥ 5.35.77,78 ॥</div><br/>
            </div>
            <div class="verse" type="shloka" id="RAM_k05_S035_V079">
                <div class="versetext" uvacha="Valmiki">सपुत्रबान्धवं हत्वा रावणं राक्षसाधिपम् ।<br/>माल्यवान् नाम वैदेहि गिरीणामुत्तमो गिरिः॥ 5.35.79॥</div>
                <div class="vyakhya" id="RAM_k05_S035_V079_B001">तिर्यग्देहस्य तव कथं पवनात्मजत्वमिति शङ्कामपनयन्नाह-- माल्यवान्नमिति ॥ 5.35.79 ॥</div><br/>
            </div>
            <div class="verse" type="shloka" id="RAM_k05_S035_V080">
                <div class="versetext" uvacha="Valmiki">ततो गच्छति गोकर्णं पर्वतं केसरी हरिः ।<br/>स च देवर्षिभिर्दिष्टः पिता मम महाकपिः ।<br/>तीर्थे नदीपतेः पुण्ये शम्बसादनमुद्धरन्॥ 5.35.80॥</div>
                <div class="vyakhya" id="RAM_k05_S035_V080_B001">गोकर्णं तदाख्यम् । दिष्टः शम्बसादनाख्यासुरवधायाज्ञप्तः । उद्धरन्नुद्धृतवान् अवधीदित्यर्थः । भूतेऽपि लटः शतार्षः ॥ 5.35.80 ॥</div><br/>
            </div>
            <div class="verse" type="shloka" id="RAM_k05_S035_V081">
                <div class="versetext" uvacha="Valmiki">यस्याहं हरिणः क्षेत्रे जातो वातेन मैथिलि ।<br/>हनूमानिति विख्यातो लोके स्वेनैव कर्मणा॥ 5.35.81॥</div>
                <div class="vyakhya" id="RAM_k05_S035_V081_B001">स्वेनैवोत्पत्तिकालप्रवृत्तेन कर्मणा पराक्रमेण ॥ 5.35.81 ॥</div><br/>
            </div>
            <div class="verse" type="shloka" id="RAM_k05_S035_V082">
                <div class="versetext" uvacha="Valmiki">विश्वासार्थं तु वैदेहि भर्तुरुक्ता मया गुणाः ।<br/>अचिरात् त्वामितो देवि राघवो नयिता ध्रुवम्॥ 5.35.82॥</div>
                <div class="vyakhya" id="RAM_k05_S035_V082_B001">भर्तुस्त्वद्भर्तू रामस्य नयिता नेता ॥ 5.35.82 ॥</div><br/>
            </div>
            <div class="verse" type="shloka" id="RAM_k05_S035_V083">
                <div class="versetext" uvacha="Valmiki">एवं विश्वासिता सीता हेतुभिः शोककर्शिता ।<br/>उपपन्नैरभिज्ञानैर्दूतं तमधिगच्छति॥ 5.35.83॥</div>
                <div class="vyakhya" id="RAM_k05_S035_V083_B001"></div><br/>
            </div>
            <div class="verse" type="shloka" id="RAM_k05_S035_V084">
                <div class="versetext" uvacha="Valmiki">अतुलं च गता हर्षं प्रहर्षेण तु जानकी ।<br/>नेत्राभ्यां वक्रपक्ष्माभ्यां मुमोचानन्दजं जलम्॥ 5.35.84॥</div>
                <div class="vyakhya" id="RAM_k05_S035_V084_B001"></div><br/>
            </div>
            <div class="verse" type="shloka" id="RAM_k05_S035_V085">
                <div class="versetext" uvacha="Valmiki">चारु तद् वदनं तस्यास्ताम्रशुक्लायतेक्षणम् ।<br/>अशोभत विशालाक्ष्या राहुमुक्त इवोडुराट्॥ 5.35.85॥</div>
                <div class="vyakhya" id="RAM_k05_S035_V085_B001">उपपन्नैर्वास्तवैः । अभिज्ञानै रामलक्ष्मणचिह्नैः । अधिगच्छत्यध्यगच्छत् ॥ 5.35.83,85 ॥</div><br/>
            </div>
            <div class="verse" type="shloka" id="RAM_k05_S035_V086">
                <div class="versetext" uvacha="Valmiki">हनूमन्तं कपिं व्यक्तं मन्यते नान्यथेति सा ।<br/>अथोवाच हनूमांस्तामुत्तरं प्रियदर्शनाम्॥ 5.35.86॥</div>
                <div class="vyakhya" id="RAM_k05_S035_V086_B001">अन्यथा नेति मायाकपिर्नेत्यर्थः ॥ 5.35.86 ॥</div><br/>
            </div>
            <div class="verse" type="shloka" id="RAM_k05_S035_V087">
                <div class="versetext" uvacha="Valmiki">एतत् ते सर्वमाख्यातं समाश्वसिहि मैथिलि ।<br/>किं करोमि कथं वा ते रोचते प्रतियाम्यहम्॥ 5.35.87॥</div>
                <div class="vyakhya" id="RAM_k05_S035_V087_B001">सर्वमुत्तरं सर्वं प्रत्युत्तरमाख्यातमित्यन्वयः । अथ सीतायै चिकीर्षितं पृच्छति-- किं करोमीति । वर्तमानसामीप्ये लटौ । प्रतियामि प्रतियास्ये रामसमीपम्, किं करोमि किं करिष्ये, कथं वा रोचते चिकीर्षितमिति शेषः ॥ 5.35.87 ॥</div><br/>
            </div>
            <div class="verse" type="shloka" id="RAM_k05_S035_V088">
                <div class="versetext" uvacha="Valmiki">हतेऽसुरे संयति शम्बसादने कपिप्रवीरेण महर्षिचोदनात् ।<br/>ततोऽस्मि वायुप्रभवो हि मैथिलि प्रभावतस्तत्प्रतिमश्च वानरः॥ 5.35.88॥</div>
                <div class="vyakhya" id="RAM_k05_S035_V088_B001">नहि रावण आत्मानं कथमपि कपिपुत्र इति ब्रूयादिति ज्ञापनपूर्वकं कपित्वनिश्चयाय पुनः स्वजन्मानुवादः-- हतेऽसुर इति । ततः शम्बसादनासुरवधप्रीतमहर्षेः प्रसादत इत्यर्थः । तत्प्रतिमः वायुसदृश इत्यर्थः ॥ 5.35.88 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये सुन्दरकाण्डे पञ्चत्रिंशः सर्गः ॥ 35 ॥</div>
        </strong>
    </div>
</body>
</html>