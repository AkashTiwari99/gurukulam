<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Yuddha Kanda - Sarga 35</title>
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>युद्धकाण्डे पञ्चत्रिंशः सर्गः</h1>
            <div class="section" id="RAM_k06_S035" type="sarga" data-name="sarga" data-title="युद्धकाण्डे पञ्चत्रिंशः सर्गः">
                <div class="verse" type="shloka" id="RAM_k06_S035_V001">
                    <div class="versetext" uvacha="Valmiki">तेन शङ्खविमिश्रेण भेरीशब्देन नादिना।<br/> उपयाति महाबाहू रामः परपुरंजयः॥ 6.35.1॥</div>
                    <div class="vyakhya" id="RAM_k06_S035_V001_B001">उपयाति स्म । लङ्कामिति शेषः ॥ 6.35.1,2॥</div><br/>
                </div>
                <div class="verse" type="shloka" id="RAM_k06_S035_V002">
                    <div class="versetext" uvacha="Valmiki">तं निनादं निशम्याथ रावणो राक्षसेश्वरः।<br/> मुहूर्तं ध्यानमास्थाय सचिवानभ्युदैक्षत॥ 6.35.2॥</div>
                    <div class="vyakhya" id="RAM_k06_S035_V002_B001">उपयाति स्म । लङ्कामिति शेषः ॥ 6.35.1,2॥</div><br/>
                </div>
                <div class="verse" type="shloka" id="RAM_k06_S035_V003">
                    <div class="versetext" uvacha="Valmiki">अथ तान् सचिवांस्तत्र सर्वानाभाष्य रावणः।<br/> सभां संनादयन् सर्वामित्युवाच महाबलः॥ 6.35.3॥</div>
                    <div class="vyakhya" id="RAM_k06_S035_V003_B001">आभाष्यामन्त्र्य ॥ 6.35.3॥</div><br/>
                </div>
                <div class="verse" type="shloka" id="RAM_k06_S035_V004">
                    <div class="versetext" uvacha="Valmiki">जगत्संतापनः क्रूरोऽगर्हयन् राक्षसेश्वरः।<br/> तरणं सागरस्यास्य विक्रमं बलपौरुषम्॥ 6.35.4॥</div>
                    <div class="vyakhya" id="RAM_k06_S035_V004_B001">रामबलमहं जानामीति सचिवान्स्तुवन्नाह - जगदिति । जगत्संतापयतीति जगत्संतापनः । अगर्हयन्निति च्छेदः । अस्य रामस्य ॥ 6.35.4॥</div><br/>
                </div>
                <div class="verse" type="shloka" id="RAM_k06_S035_V005">
                    <div class="versetext" uvacha="Valmiki">यदुक्तवन्तो रामस्य भवन्तस्तन्मया श्रुतम्।<br/> भवतश्चाप्यहं वेद्मि युद्धे सत्यपराक्रमान्।<br/> तूष्णीकानीक्षतोऽन्योन्यं विदित्वा रामविक्रमम्॥ 6.35.5॥</div>
                    <div class="vyakhya" id="RAM_k06_S035_V005_B001">तूष्णीकानिति । अद्य रामविक्रमं विदित्वान्योन्यमीक्षतस्तूष्णीकान्निरुत्साहान्पश्यामीदं । किमिति शेषः॥ 6.35.5॥</div><br/>
                </div>
                <div class="verse" type="shloka" id="RAM_k06_S035_V006">
                    <div class="versetext" uvacha="Valmiki">ततस्तु सुमहाप्राज्ञो माल्यवान् नाम राक्षसः।<br/> रावणस्य वचः श्रुत्वा इति मातामहोऽब्रवीत् ॥ 6.35.6॥</div>
                    <div class="vyakhya" id="RAM_k06_S035_V006_B001"><span class="quote">मातुः पैतामहः</span> इति पाठे रावणमातुः पितामहपुत्रस्तस्याः पितेत्यर्थ इति तीर्थः॥ 6.35.6॥</div><br/>
                </div>
                <div class="verse" type="shloka" id="RAM_k06_S035_V007">
                    <div class="versetext" uvacha="Valmiki">विद्यास्वभिविनीतो यो राजा राजन् नयानुगः।<br/> स शास्ति चिरमैश्वर्यमरींश्च कुरुते वशे॥ 6.35.7॥</div>
                    <div class="vyakhya" id="RAM_k06_S035_V007_B001">तद्वाक्यमाह - विद्यास्विति । विद्यासु चतुर्दशस्वभिविनीतः शिक्षितः । नयानुगो नीतिमार्गगः॥ 6.35.7॥</div><br/>
                </div>
                <div class="verse" type="shloka" id="RAM_k06_S035_V008">
                    <div class="versetext" uvacha="Valmiki">संदधानो हि कालेन विगृह्णंश्चारिभिः सह।<br/> स्वपक्षे वर्धनं कुर्वन्महदैश्वर्यमश्नुते॥ 6.35.8॥</div>
                    <div class="vyakhya" id="RAM_k06_S035_V008_B001">तां नीतिमेवाह - संदधान इति । कालेन संदधानविग्रहोचितकालानुसारेण ॥ 6.35.8॥</div><br/>
                </div>
                <div class="verse" type="shloka" id="RAM_k06_S035_V009">
                    <div class="versetext" uvacha="Valmiki">हीयमानेन कर्तव्यो राज्ञा संधिः समेन च।<br/> न शत्रुमवमन्येत ज्यायान् कुर्वीत विग्रहम्॥ 6.35.9॥</div>
                    <div class="vyakhya" id="RAM_k06_S035_V009_B001">कश्च तयोः कालस्तत्राह - हीयमानेनेति । क्षीयमानेन समेन च कर्त्रा संधिः कार्यः, ज्यायान्प्रबलो विग्रहं कुर्वीत । सर्वथा शत्रुं नावमन्येत । नोपेक्षेतेत्यर्थः ॥ 6.35.9॥</div><br/>
                </div>
                <div class="verse" type="shloka" id="RAM_k06_S035_V010">
                    <div class="versetext" uvacha="Valmiki">तन्मह्यं रोचते संधिः सह रामेण रावण।<br/> यदर्थमभियुक्तोऽसि सीता तस्मै प्रदीयताम्॥ 6.35.10॥</div>
                    <div class="vyakhya" id="RAM_k06_S035_V010_B001">एवं हि स्वपक्षवृद्धिर्भवतीत्युक्तम् । खपक्षे वर्धनं कुर्वन्निति । तत्तस्माद्वीयमानस्य तव बलवता रामेण संधिर्मह्यं रोचते । संधानोपायमाह- यदर्थमिति । सीतार्थमित्यर्थः । अभियुक्तः परैः स्वयं वाभिनिविष्टोऽसि ॥ 6.35.10॥</div><br/>
                </div>
                <div class="verse" type="shloka" id="RAM_k06_S035_V011">
                    <div class="versetext" uvacha="Valmiki">तस्य देवर्षयः सर्वे गन्धर्वाश्च जयैषिणः।<br/> विरोधं मा गमस्तेन संधिस्ते तेन रोचताम्॥ 6.35.11॥</div>
                    <div class="vyakhya" id="RAM_k06_S035_V011_B001">शत्रोवृद्धिः स्वक्षयश्च संधानकालः, तत्राद्यः स्पष्ट एवेत्याह-तस्येति॥ 6.35.11॥</div><br/>
                </div>
                <div class="verse" type="shloka" id="RAM_k06_S035_V012">
                    <div class="versetext" uvacha="Valmiki">असृजद् भगवान् पक्षौ द्वावेव हि पितामहः।<br/> सुराणामसुराणां च धर्माधर्मौ तदाश्रयौ॥ 6.35.12॥</div>
                    <div class="vyakhya" id="RAM_k06_S035_V012_B001">अथ स्वपक्षक्षयं दर्शयितुं सामान्यतो जगतः क्षयवृद्धिहेतुमाह- असृजदिति । भगवान्पितामहः सुराणामसुराणां च हिताहितप्राप्तिपरिहारार्थी विधिनिषेधरूपौ द्वावेव पक्षावसृजत् । किंविषयौ तौ तत्राह-धर्माधर्माौ तदाश्रयौ तयोर्विधिनिषेधयोः क्रमादाश्रयो विषयौ । विधिविषयो धर्मो निषेधविषयश्चाधर्मः ॥ 6.35.12॥</div><br/>
                </div>
                <div class="verse" type="shloka" id="RAM_k06_S035_V013">
                    <div class="versetext" uvacha="Valmiki">धर्मो हि श्रूयते पक्ष अमराणां महात्मनाम्।<br/> अधर्मो रक्षसां पक्षो ह्यसुराणां च राक्षस॥ 6.35.13॥</div>
                    <div class="vyakhya" id="RAM_k06_S035_V013_B001">तत्रामराणां धर्मस्तद्विषयो विधिः पक्षः । राक्षसा राजसा असुरास्तामसा इति भेदः॥ 6.35.13॥</div><br/>
                </div>
                <div class="verse" type="shloka" id="RAM_k06_S035_V014">
                    <div class="versetext" uvacha="Valmiki">धर्मो वै ग्रसतेऽधर्मं यदा कृतमभूद् युगम्।<br/> अधर्मो ग्रसते धर्मं यदा तिष्यः प्रवर्तते॥ 6.35.14॥</div>
                    <div class="vyakhya" id="RAM_k06_S035_V014_B001">अथ तयोः कालविशेषेणाभिभवानभिभवौ दर्शयति-धर्मो वै इत्यादि । यदा कृतं युगमभूत्तदा तस्मादेव कालाद्धेतोः प्रवृद्धो धर्मोऽधर्मं ग्रसतेऽभिभवति । वै प्रसिद्धम्। यदा तिष्यः कलिः प्रवर्तते तदा तत एव हेतोरधर्मो धर्म असते । कलौ पादेन धर्मस्थितेः । तथाहि सर्वदा सुखसाधनं धर्म एकरूप एव । अधर्मस्त्रिधा । धर्मान्यस्तद्विरोधी तदभावश्चेति । तत्रायः शाक्तादिधर्ममार्गे दृष्टो धर्माभासः । द्वितीयो हत्यादिलक्षणः । अन्त्यः स्वस्वविहितनित्यधर्मलोपात्मा । कृते त्रिविधाधर्माभाव एव । त्रेतादौ क्रमादेकद्वित्रिभिरधर्मः संवलनं धर्मस्य । एवं च कलाबधर्माभिभूतपादयत्वादेकपादेन धर्मस्य वृत्तिरक्षता। एवं च धर्मतो देवत्वमधर्मतो राक्षसत्वादीति सूचितम् । नन्वधर्मस्य रक्षोऽसुरधर्मत्वे रक्षोसुराणां धर्मफलैश्वर्यजयादि कथमिति चेच्छृणु । देवाः केवलधर्मपराः । रक्षोसुराः काम्यराजसतामसधर्ममात्रपराः । तादृशधर्ममनुतिष्ठतोऽपि तानुक्तत्रिप्रकाराधर्मो न मुञ्चत्येव । रजस्तमः प्रकृतित्वात् । अतो धर्मकरणेन सुखिनोऽपि ते काम्यत्वेन सान्ततया धर्मफलान्तेऽधर्मफलभोगभाज इति न दोषः ॥ 6.35.14॥</div><br/>
                </div>
                <div class="verse" type="shloka" id="RAM_k06_S035_V015">
                    <div class="versetext" uvacha="Valmiki">तत् त्वया चरता लोकान् धर्मोऽपि निहतो महान्।<br/> अधर्मः प्रगृहीतश्च तेनास्मद् बलिनः परे॥ 6.35.15॥</div>
                    <div class="vyakhya" id="RAM_k06_S035_V015_B001">अस्तु तावता, प्रकृते किमायातं तत्राह-तत्त्वयेति । तदित्यव्ययम् । तत्तादृशो निखिलैश्वर्यादिसाधनो धर्मो लोकान्दिग्विजयाय चरता निहतो यज्ञ-दानतपसां विघ्नं चरता तस्य नाशः कृतः । अधर्मश्च प्रगृहीतः । अनेकद्विजदेवर्ष्यादिपीडनेनेति शेषः । तेन कारणेनास्मदस्मत्तः परे शत्रवो बलिनः। धर्महान्यधर्मपरिग्रहयोरभावात् ॥ 6.35.15॥</div><br/>
                </div>
                <div class="verse" type="shloka" id="RAM_k06_S035_V016">
                    <div class="versetext" uvacha="Valmiki">स प्रमादात् प्रवृद्धस्तेऽधर्मोऽहिर्ग्रसते हि नः।<br/> विवर्धयति पक्षं च सुराणां सुरभावनः॥ 6.35.16॥</div>
                    <div class="vyakhya" id="RAM_k06_S035_V016_B001">अधर्मजानर्थं दर्शयति - स इति । ते तव प्रमादाञ्चित्तदोषात्प्राक्संपादित इदानीं प्रवृद्धोऽधर्मरूपोऽहिर्नोऽस्मान्ग्रसते । सुरैर्भावनं नित्यानुष्ठानं यस्य धर्मस्य सोऽसौ धर्मः सुराणां तदंशभूतानां परेषां पक्षं विवर्धयति ॥ 6.35.16॥</div><br/>
                </div>
                <div class="verse" type="shloka" id="RAM_k06_S035_V017">
                    <div class="versetext" uvacha="Valmiki">विषयेषु प्रसक्तेन यत्किंचित्कारिणा त्वया।<br/> ऋषीणामग्निकल्पानामुद्वेगो जनितो महान्॥ 6.35.17॥</div>
                    <div class="vyakhya" id="RAM_k06_S035_V017_B001">रावणस्याधर्मपरिग्रहं प्रपञ्चयति विषयेष्विति । विषयेषु स्त्रीवारुण्यादिषु प्रसक्तेन तत एव यत्किचित्कारिणा निर्मर्यादं यथेष्टं कुर्वता त्वया ऋषीणामुद्वेगः क्रोधो जनितः ॥ 6.35.17॥</div><br/>
                </div>
                <div class="verse" type="shloka" id="RAM_k06_S035_V018">
                    <div class="versetext" uvacha="Valmiki">तेषां प्रभावो दुर्धर्षः प्रदीप्त इव पावकः।<br/> तपसा भावितात्मानो धर्मस्यानुग्रहे रताः॥ 6.35.18॥</div>
                    <div class="vyakhya" id="RAM_k06_S035_V018_B001">ननु किं तेषां क्रोधेन तत्राह- तेषामिति । तेषां प्रभावः क्रोधजस्तापः प्रदीप्तपावक इव दुर्धर्षो दुःसहः । कुतो दुःसहता तत्प्रभावस्य तत्राह - तपसेति । धर्मस्यानुग्रहेऽनुग्रहः संबन्धस्तत्संपादने रताः ॥ 6.35.18॥</div><br/>
                </div>
                <div class="verse" type="shloka" id="RAM_k06_S035_V019">
                    <div class="versetext" uvacha="Valmiki">मुख्यैर्यज्ञैर्यजन्त्येते तैस्तैर्यत्ते द्विजातयः।<br/> जुह्वत्यग्नींश्च विधिवद् वेदांश्चोच्चैरधीयते॥ 6.35.19॥</div>
                    <div class="vyakhya" id="RAM_k06_S035_V019_B001">मुख्यैर्यज्ञैर्ध्यानरूपैर्ब्रह्मघोषान्वेदघोषानुदीरयन्नुदैरयन्कृतवन्तः ॥ 6.35.19॥</div><br/>
                </div>
                <div class="verse" type="shloka" id="RAM_k06_S035_V020">
                    <div class="versetext" uvacha="Valmiki">अभिभूय च रक्षांसि ब्रह्मघोषानुदीरयन्।<br/> दिशो विप्रद्रुताः सर्वाः स्तनयित्नुरिवोष्णगे॥ 6.35.20॥</div>
                    <div class="vyakhya" id="RAM_k06_S035_V020_B001">दिशो विप्रद्रुतास्तदुदीरितब्रह्मघोषेण । राक्षसा इति शेषः । <span class="quote">स्तनयित्नुर्बलाहकः।</span>  उष्णो ग्रीष्मस्तद्गते । रवाविति शेषः ॥ 6.35.20॥</div><br/>
                </div>
                <div class="verse" type="shloka" id="RAM_k06_S035_V021">
                    <div class="versetext" uvacha="Valmiki">ऋषीणामग्निकल्पानामग्निहोत्रसमुत्थितः।<br/> आदत्ते रक्षसां तेजो धूमो व्याप्य दिशो दश॥ 6.35.21॥</div>
                    <div class="vyakhya" id="RAM_k06_S035_V021_B001">धूमः । उत्तिष्ठतीति शेषः ॥ 6.35.21॥</div><br/>
                </div>
                <div class="verse" type="shloka" id="RAM_k06_S035_V022">
                    <div class="versetext" uvacha="Valmiki">तेषु तेषु च देशेषु पुण्येष्वेव दृढव्रतैः।<br/> चर्यमाणं तपस्तीव्रं संतापयति राक्षसान्॥ 6.35.22॥</div>
                    <div class="vyakhya" id="RAM_k06_S035_V022_B001">नन्वन्यराक्षसांस्तत्तपः संतापयत, मया तु ब्रह्मणः सकाशादवध्यत्ववरो लब्ध इति चेत्तत्राह - देवेति ॥ 6.35.22॥</div><br/>
                </div>
                <div class="verse" type="shloka" id="RAM_k06_S035_V023">
                    <div class="versetext" uvacha="Valmiki">देवदानवयक्षेभ्यो गृहीतश्च वरस्त्वया।<br/> मनुष्या वानरा ऋक्षा गोलाङ्गूला महाबलाः।<br/> बलवन्त इहागम्य गर्जन्ति दृढविक्रमाः॥ 6.35.23॥</div>
                    <div class="vyakhya" id="RAM_k06_S035_V023_B001">वानरादयः । न देवादय इति भावः ॥ 6.35.23॥</div><br/>
                </div>
                <div class="verse" type="shloka" id="RAM_k06_S035_V024">
                    <div class="versetext" uvacha="Valmiki">उत्पातान् विविधान् दृष्ट्वा घोरान् बहुविधान् बहून्।<br/> विनाशमनुपश्यामि सर्वेषां रक्षसामहम्॥ 6.35.24॥</div>
                    <div class="vyakhya" id="RAM_k06_S035_V024_B001">किं च दुर्निमित्तैरप्यस्माकमनर्थप्राप्तिरनुमीयत इत्याह-उत्पातानिति । बहुविधान्दिव्यान्तरिक्षमौमभेदभिन्नान्बहूननेकान् ॥ 6.35.24॥</div><br/>
                </div>
                <div class="verse" type="shloka" id="RAM_k06_S035_V025">
                    <div class="versetext" uvacha="Valmiki">खराभिस्तनिता घोरा मेघाः प्रतिभयंकराः।<br/> शोणितेनाभिवर्षन्ति लङ्कामुष्णेन सर्वतः॥ 6.35.25॥</div>
                    <div class="vyakhya" id="RAM_k06_S035_V025_B001">खराभिस्तनिता दुःश्रवशब्दवन्तः । लङ्कामित्यनेन स्वपक्षानर्थः सूचितः ॥ 6.35.25॥</div><br/>
                </div>
                <div class="verse" type="shloka" id="RAM_k06_S035_V026">
                    <div class="versetext" uvacha="Valmiki">रुदतां वाहनानां च प्रपतन्त्यश्रुबिन्दवः।<br/> रजोध्वस्ता विवर्णाश्च न प्रभान्ति यथापुरम्॥ 6.35.26॥</div>
                    <div class="vyakhya" id="RAM_k06_S035_V026_B001">यथापुरं यथापूर्वम् । अनतिक्रमेऽव्ययीभावः । न प्रभान्ति । दिश इति शेषः । वाहनानीत्यन्ये ॥ 6.35.26॥</div><br/>
                </div>
                <div class="verse" type="shloka" id="RAM_k06_S035_V027">
                    <div class="versetext" uvacha="Valmiki">व्याला गोमायवो गृध्रा वाश्यन्ति च सुभैरवम्।<br/> प्रविश्य लङ्कामारामे समवायांश्च कुर्वते॥ 6.35.27॥</div>
                    <div class="vyakhya" id="RAM_k06_S035_V027_B001">व्याला मांसादाः पशवः । <span class="quote">सर्पो मांसात्पशुव्यालः</span>इति कोशः। समवायान्यूथान् ॥ 6.35.27॥</div><br/>
                </div>
                <div class="verse" type="shloka" id="RAM_k06_S035_V028">
                    <div class="versetext" uvacha="Valmiki">कालिकाः पाण्डुरैर्दन्तैः प्रहसन्त्यग्रतः स्थिताः।<br/> स्त्रियः स्वप्नेषु मुष्णन्त्यो गृहाणि प्रतिभाष्य च॥ 6.35.28॥</div>
                    <div class="vyakhya" id="RAM_k06_S035_V028_B001">कालिका महाकाल्यः । स्त्रियः स्वप्नेषु गृहाणि तद्वर्तिद्रव्यजातं मुष्णन्त्योऽग्रतः स्थिताः प्रतिभाष्य प्रतिकूलभाषणं कृत्वा पाण्डुरैर्दन्तैरुपलक्षिताः प्रहसन्ति ॥ 6.35.28॥</div><br/>
                </div>
                <div class="verse" type="shloka" id="RAM_k06_S035_V029">
                    <div class="versetext" uvacha="Valmiki">गृहाणां बलिकर्माणि श्वानः पर्युपभुञ्जते।<br/> खरा गोषु प्रजायन्ते मूषका नकुलेषु च॥ 6.35.29॥</div>
                    <div class="vyakhya" id="RAM_k06_S035_V029_B001">बलिकर्माणि देवपूजासाधनघृतदद्ध्यन्नपानादीनि श्वभिः स्पृश्यन्ते । बलिहरणानि श्वान एव भुञ्जते, न तु वायसा इत्यर्थ इत्यन्ये ॥ 6.35.29॥</div><br/>
                </div>
                <div class="verse" type="shloka" id="RAM_k06_S035_V030">
                    <div class="versetext" uvacha="Valmiki">मार्जारा द्वीपिभिः सार्धं सूकराः शुनकैः सह।<br/> किंनरा राक्षसैश्चापि समेयुर्मानुषैः सह॥ 6.35.30॥</div>
                    <div class="vyakhya" id="RAM_k06_S035_V030_B001">द्वीपिभिः शार्दूलैः । समेयुर्मिथुनीभावं जग्मुः ॥ 6.35.30॥</div><br/>
                </div>
                <div class="verse" type="shloka" id="RAM_k06_S035_V031">
                    <div class="versetext" uvacha="Valmiki">पाण्डुरा रक्तपादाश्च विहगाः कालचोदिताः।<br/> राक्षसानां विनाशाय कपोता विचरन्ति च॥ 6.35.31॥</div>
                    <div class="vyakhya" id="RAM_k06_S035_V031_B001">पाण्डुरत्वादिगुणविशिष्टाः कपोता विहगा विचरन्ति । गृहेषु मध्ये इति शेषः ॥ 6.35.31॥</div><br/>
                </div>
                <div class="verse" type="shloka" id="RAM_k06_S035_V032">
                    <div class="versetext" uvacha="Valmiki">चीचीकूचीति वाशन्त्यः शारिका वेश्मसु स्थिताः।<br/> पतन्ति ग्रथिताश्चापि निर्जिताः कलहैषिभिः॥ 6.35.32॥</div>
                    <div class="vyakhya" id="RAM_k06_S035_V032_B001">चीचीकूचीति शब्दानुकारः । कलहैषिभिः पक्ष्यन्तरैर्निर्जिता ग्रथिताः पतन्ति परस्परमाबध्य पतन्ति ॥ 6.35.32॥</div><br/>
                </div>
                <div class="verse" type="shloka" id="RAM_k06_S035_V033">
                    <div class="versetext" uvacha="Valmiki">पक्षिणश्च मृगाः सर्वे प्रत्यादित्यं रुदन्ति ते।<br/> करालो विकटो मुण्डः पुरुषः कृष्णपिङ्गलः॥ 6.35.33॥</div>
                    <div class="vyakhya" id="RAM_k06_S035_V033_B001">प्रत्यादित्यं सूर्याभिमुखीभूय रुदन्ति। रुदन्त इव स्टन्तीत्यर्थः॥ 6.35.33॥</div><br/>
                </div>
                <div class="verse" type="shloka" id="RAM_k06_S035_V034">
                    <div class="versetext" uvacha="Valmiki">कालो गृहाणि सर्वेषां काले कालेऽन्ववेक्षते।<br/> एतान्यन्यानि दुष्टानि निमित्तान्युत्पतन्ति च।<br/> ज्ञात्वावधार्य कर्माणि क्रियतामायतिक्षमम्॥ 6.35.34॥</div>
                    <div class="vyakhya" id="RAM_k06_S035_V034_B001">कालः कालरूपः स पुरुषः सर्वेषां गृहाणि काले काले संध्याकालेषु सर्वेषां नो गृहाण्यवेक्षते। एतदङ्गे <span class="quote">रामं मन्यामहे विष्णुं मानुषं रूपमास्थितम्। नहि मानुषमात्रोऽसौ राघवो दृढविक्रमः॥<br/> येन बद्धः समुद्रे च सेतुः स परमाद्भुतः । कुरुष्व नरराजेन संधि रामेण रावण ॥</span> इत्यादि श्लोकद्वयं प्रक्षिप्तमिति प्राचीनैर्न व्याख्यातमिति कतकः । ज्ञात्वेति । अस्य रामस्य कर्माण्येतानि निमित्तानि च ज्ञात्वा, आयतिक्षममुत्तरकालसुखदं यत्कर्म तदवधार्य यदुचितं तत्क्रियताम् ॥ 6.35.34॥</div><br/>
                </div>
                <div class="verse" type="shloka" id="RAM_k06_S035_V035">
                    <div class="versetext" uvacha="Valmiki">इदं वचस्तस्य निगद्य माल्यवान् परीक्ष्य रक्षोधिपतेर्मनः पुनः।<br/> अनुत्तमेषूत्तमपौरुषो बली बभूव तूष्णीं समवेक्ष्य रावणम्॥ 6.35.35॥</div>
                    <div class="vyakhya" id="RAM_k06_S035_V035_B001">तस्य । तस्मै रावणायेत्यर्थः । मनः परीक्ष्य । मदुक्तमस्मै न रोचत इति ज्ञात्वेत्यर्थः । तूष्णीं बभूव किमपि नोवाच ॥ 6.35.35॥</div><br/>
                </div>
                <div class="authorline">इत्यार्षे श्रीमद्रामायणे वल्मीकीय आदिकाव्ये युद्धकाण्डे पञ्चत्रिंशः सर्गः ॥ 35 ॥</div>
            </div>
        </strong>
    </div>
</body>
</html>