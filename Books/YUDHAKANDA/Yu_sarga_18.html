<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Yuddha Kanda - Sarga 18</title>
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>युद्धकाण्डे अष्टादशः सर्गः</h1>
            <div class="section" id="RAM_k06_S018" type="sarga" data-name="sarga" data-title="युद्धकाण्डे अष्टादशः सर्गः">
                <div class="verse" type="shloka" id="RAM_k06_S018_V001">
                    <div class="versetext" uvacha="Valmiki">अथ रामः प्रसन्नात्मा श्रुत्वा वायुसुतस्य ह।<br/> प्रत्यभाषत दुर्धर्षः श्रुतवानात्मनि स्थितम्॥ 6.18.1॥</div>
                    <div class="vyakhya" id="RAM_k06_S018_V001_B001">वायुसुतस्य । वचनमिति शेषः । श्रुतवान्सकलशास्त्रश्रवणवान् । आत्मनि स्वचित्ते स्थितम् । स्वचित्तस्थितार्थप्रतिपादकमिति यावत् ॥ 6.18.1॥</div><br/>
                </div>
                <div class="verse" type="shloka" id="RAM_k06_S018_V002">
                    <div class="versetext" uvacha="Valmiki">ममापि च विवक्षास्ति काचित् प्रति विभीषणम्।<br/> श्रोतुमिच्छामि तत् सर्वं भवद्भिः श्रेयसि स्थितैः॥ 6.18.2॥</div>
                    <div class="vyakhya" id="RAM_k06_S018_V002_B001">ममापि भवदुक्तेभ्यो विलक्षणं विभीषणं प्रति काचिद्विवक्षास्ति तत्सर्वं मद्विवक्षितं मम श्रेयसि स्थितैर्भवद्भिः श्रोतुं श्रवणसंनिहितं कर्तुमिच्छामि । इयमुक्तिः सर्वमतप्रतिक्षेपकस्वमतश्रवणेन सुग्रीवादीनां व्याकुलचित्तता मा भूदिति तेषामुपलालनाय॥ 6.18.2॥</div><br/>
                </div>
                <div class="verse" type="shloka" id="RAM_k06_S018_V003">
                    <div class="versetext" uvacha="Valmiki">मित्रभावेन सम्प्राप्तं न त्यजेयं कथंचन।<br/> दोषो यद्यपि तस्य स्यात् सतामेतदगर्हितम्॥ 6.18.3॥</div>
                    <div class="vyakhya" id="RAM_k06_S018_V003_B001">तत्रान्यैर्दोषोक्तिपूर्वकमग्राह्यत्वमुक्तम् । हनूमता निर्दोषत्वोक्तिपूर्वं ग्राह्यत्वमुक्तम् । भगवांस्तु प्रौढ्या सुग्रीवाद्युक्तं रन्ध्रप्रहारित्वमङ्गीकृत्यापि परिग्राह्यत्वं स्थापयति - मित्रेति । राघवं शरणं गत इति प्रसन्नवचनानुमितमित्रभावेन मित्रत्वेन संप्राप्तं पत्नीस्निग्धभावेन प्राप्तं पतिमिव कथंचन सर्वदेशकालावस्थास्वपि न त्यजेयम् । भवदुक्तरन्ध्रप्रहारमिथ्याविभीषिकाभीतः सन्निति शेषः । ननु शत्रुपक्षत्वेन दुष्टं कथं न त्यक्ष्यसीत्यत्राह -दोष इति । वस्तुतस्तत्र दोष एव नास्ति । शत्रुपक्षत्वेऽपि ततो भीततया शरणागतत्वात् । यद्यपि तस्य दोषो भवदुक्तस्तदतिरिक्तश्च स्यात्तथापि तं न त्यजेयमिति संबन्धः । यद्यपि दुष्टजनपरिग्रहः शिष्टगर्हितस्तथापि <span class="quote">वध्यं प्रपन्नं न प्रतिप्रयच्छन्ति</span> इत्येवमादिशास्त्राच्छरणागतदुष्टपरिग्रहणं सतामगर्हितम् । पूजितमित्यर्थः ॥ 6.18.3॥</div><br/>
                </div>
                <div class="verse" type="shloka" id="RAM_k06_S018_V004">
                    <div class="versetext" uvacha="Valmiki">सुग्रीवस्त्वथ तद्वाक्यमाभाष्य च विमृश्य च।<br/> ततः शुभतरं वाक्यमुवाच हरिपुङ्गवः॥ 6.18.4॥</div>
                    <div class="vyakhya" id="RAM_k06_S018_V004_B001">गर्हितत्वमेव ज्ञापयितुं सुग्रीवः प्रागुक्ताद्धिकं स्वविवक्षितं दोषं विभीषणे कथयति - सुग्रीव इति । आभाष्यानूद्य ततो विमर्शानन्तरम् । शुभतरं प्रागुक्तदोषादप्यधिको यः समर्थतरापरिग्राह्यत्वे हेतुभूतो दोषस्तत्प्रतिपादकम्॥ 6.18.4॥</div><br/>
                </div>
                <div class="verse" type="shloka" id="RAM_k06_S018_V005">
                    <div class="versetext" uvacha="Valmiki">स दुष्टो वाप्यदुष्टो वा किमेष रजनीचरः।<br/> ईदृशं व्यसनं प्राप्तं भ्रातरं यः परित्यजेत्॥ 6.18.5॥</div>
                    <div class="vyakhya" id="RAM_k06_S018_V005_B001">स एष रजनीचरो दुष्टो वा प्रागुक्तदोषयुक्तो वा अदुष्टो वा तद्रहितो वा तथाप्यसौ ग्राह्यः । किं नैव ग्राह्यः कृतघ्नत्यादित्याह ईदृशमिति । प्रबलशत्रुग्रासरूपं व्यसनं प्राप्तं भ्रातरं यः  परित्यजेतदत्यजत्॥ 6.18.5॥</div><br/>
                </div>
                <div class="verse" type="shloka" id="RAM_k06_S018_V006">
                    <div class="versetext" uvacha="Valmiki">को नाम स भवेत् तस्य यमेष न परित्यजेत्।<br/> वानराधिपतेर्वाक्यं श्रुत्वा सर्वानुदीक्ष्य तु॥ 6.18.6॥</div>
                    <div class="vyakhya" id="RAM_k06_S018_V006_B001"></div><br/>
                </div>
                <div class="verse" type="shloka" id="RAM_k06_S018_V007">
                    <div class="versetext" uvacha="Valmiki">ईषदुत्स्मयमानस्तु लक्ष्मणं पुण्यलक्षणम्।<br/> इति होवाच काकुत्स्थो वाक्यं सत्यपराक्रमः॥ 6.18.7॥</div>
                    <div class="vyakhya" id="RAM_k06_S018_V007_B001">तस्यास्य को नाम स भवेत्, यमेष संकटे न परित्यजेत्, तस्मादस्मानपि संकटे त्यक्ष्यत्येव । विश्वासघातिकृतघ्नत्वादित्यर्थः । सर्वानुदीक्ष्य सुग्रीवस्योत्तरकक्ष्याचालनसामर्थ्यं सर्वहरीननुभाव्य, तथा लक्ष्मणमुदीक्ष्येषदुत्स्मयमानो बालत्वेन मद्वृत्तापरिज्ञानात्तत्वाप्येतदेव संमतमितीषद्धासं कुर्वन्निति होवाच॥ 6.18.6,7॥</div><br/>
                </div>
                <div class="verse" type="shloka" id="RAM_k06_S018_V008">
                    <div class="versetext" uvacha="Valmiki">अनधीत्य च शास्त्राणि वृद्धाननुपसेव्य च।<br/> न शक्यमीदृशं वक्तुं यदुवाच हरीश्वरः॥ 6.18.8॥</div>
                    <div class="vyakhya" id="RAM_k06_S018_V008_B001">सुग्रीववैमनस्यपरिहाराय तद्वाक्यं प्रशस्योत्तरमाह - अनधीत्येति । हरीश्वरो यदुवाचेदृशं वृद्धसेवारहितेन शास्त्राध्ययनरहितेन च न वक्तुं शक्यम्॥ 6.18.8॥</div><br/>
                </div>
                <div class="verse" type="shloka" id="RAM_k06_S018_V009">
                    <div class="versetext" uvacha="Valmiki">अस्ति सूक्ष्मतरं किंचिद् यथात्र प्रतिभाति मा।<br/> प्रत्यक्षं लौकिकं चापि वर्तते सर्वराजसु॥ 6.18.9॥</div>
                    <div class="vyakhya" id="RAM_k06_S018_V009_B001">अथैतदुपर्यपि मम किंचिद्भातीत्याह - अस्तीति । अत्र भ्रातृपरित्यागरूपदोषोद्भावनेऽपि सर्वराजसु प्रत्यक्षं प्रत्यक्षसिद्धं लौकिकमन्ततः सर्वलोकप्रसिद्धं विद्यते मा मां प्रति भाति च तत्सूक्ष्मतरं किंचिदर्थरूपमस्ति॥ 6.18.9॥</div><br/>
                </div>
                <div class="verse" type="shloka" id="RAM_k06_S018_V010">
                    <div class="versetext" uvacha="Valmiki">अमित्रास्तत्कुलीनाश्च प्रातिदेश्याश्च कीर्तिताः।<br/> व्यसनेषु प्रहर्तारस्तस्मादयमिहागतः॥ 6.18.10॥</div>
                    <div class="vyakhya" id="RAM_k06_S018_V010_B001">तदर्थरूपं प्रतिपादयितुं तदुपयुक्तां लोकस्थितिमाह- अमित्रा इति । राज्ञाममित्राः शत्रवो द्विधा कीर्तिताः । तत्कुलीना ज्ञातयः प्रातिदेश्या आसन्नदेशवासिनश्चेति ते द्विविधा अपि स्वविरोधिज्ञातेः स्वविरोधिन आसन्नदेशवर्तिनश्च व्यसनेष्वाध्यात्मिकादित्रिप्रकारकष्टेषु तस्य प्रहर्तारो भवन्तीति प्रसिद्धम् । अस्तु, किं तत इत्यत्राह तस्मादिति । नानाप्रकारस्वपीडाप्रवृत्तज्ञातिभयात्स्वत्राणार्थमिहागतः । यद्वा तस्माद्व्यसन प्रहर्तुज्ञातित्वाद्व्यसनिनं रावणं प्रहर्तुमयं विभीषण इहागत इत्यर्थः॥ 6.18.10॥</div><br/>
                </div>
                <div class="verse" type="shloka" id="RAM_k06_S018_V011">
                    <div class="versetext" uvacha="Valmiki"></div>अपापास्तत्कुलीनाश्च मानयन्ति स्वकान् हितान्।<br/> एष प्रायो नरेन्द्राणां शङ्कनीयस्तु शोभनः॥ 6.18.11॥
                    <div class="vyakhya" id="RAM_k06_S018_V011_B001">अथ शत्रुताप्रयोजकमपि न ज्ञातित्वमात्रम्, किं तु परस्परानिष्ठचिन्तायुक्तत्वमित्याह- अपापा इति । अपापाः परस्परानिष्टचिन्तारहिताः । धर्ममार्गेण परस्परहितैषिणश्च तत्कुलीना ज्ञातयो ये ते स्वकान्हितान्मानयन्ति । एष उक्तोऽर्थः प्रायो बाहुल्येन लोके उपलक्ष्यते । नरेन्द्राणां तु शोभनोऽपि हितैष्यपि ज्ञातिः शङ्कनीय एव । महत्तरराज्यैश्वर्यलोभसंभवात् । उपजापवशाद‌निष्टचिन्ताया भरतमात्रादौ दृष्टत्वाच्च । एवं च स्वस्माच्छङ्कितरावणतोऽनिष्टं संभाव्य तं त्यक्त्वायमागतः । किं च <span class="quote">यो हिंसार्थमभिक्रान्तं हन्ति मन्युरेव मन्युं स्पृशति न तस्मिन्दोषः</span> इत्यापस्तम्बोक्ते रावणनाशार्थमागमनेऽप्यस्य न दोष इत्याशयः॥ 6.18.11॥</div><br/>
                </div>
                <div class="verse" type="shloka" id="RAM_k06_S018_V012">
                    <div class="versetext" uvacha="Valmiki">यस्तु दोषस्त्वया प्रोक्तो ह्यादानेऽरिबलस्य च।<br/> तत्र ते कीर्तयिष्यामि यथाशास्त्रमिदं शृणु॥ 6.18.12॥</div>
                    <div class="vyakhya" id="RAM_k06_S018_V012_B001">एवं भ्रातृत्यागदोषं परिहृत्य यः पूर्वं परिग्रहे रन्ध्रप्रहारदोष उक्तस्तमन्ध परिहरति-य इति । अरिबलस्य शत्रुपक्षस्यादाने परिग्रहे यो दोषो रन्ध्रप्रहाररूपो दोष उक्तस्तद्विषये यथाशास्त्रं यथान्यायमुत्तरं कीर्तयिष्यामि तच्छृणु॥ 6.18.12॥</div><br/>
                </div>
                <div class="verse" type="shloka" id="RAM_k06_S018_V013">
                    <div class="versetext" uvacha="Valmiki">न वयं तत्कुलीनाश्च राज्यकाङ्क्षी च राक्षसः।<br/> पण्डिता हि भविष्यन्ति तस्माद् ग्राह्यो विभीषणः॥ 6.18.13॥</div>
                    <div class="vyakhya" id="RAM_k06_S018_V013_B001">तदेवाह - नेति । वयं न तत्कुलीना ज्ञातयः । चात्प्रातिदेश्याश्च न भवामः, अतोऽस्मद्राज्यजिघृक्षाभावान्नास्मासु प्रहारोऽनेन कार्यः, किं तु निजराज्यमेव स्वज्ञातिनिरासमस्मन्मुखेन संपाय काङ्क्षति । तदाह - राज्यकाङ्क्षीति । अतो नोपजीव्यविरोधं करिष्यति । ननु मूर्खैस्तमः प्रधानत्वाद्राक्षसैः कथमेवं विचारकरणमत आह- पण्डिता इति । पर्यालोचनपूर्वमनुष्ठेयनिश्चयसमर्थाः पण्डितास्ते सर्वत्र भविष्यन्त्येव । एवं चैकजन्यत्वेऽपि यथा कुम्भकर्णोऽतितामसो रावणश्चातिराजसः, एवमयमतिसात्त्विकतयैवंविचारशील इति भावः । उपसंहरति- तस्मादिति॥ 6.18.13॥</div><br/>
                </div>
                <div class="verse" type="shloka" id="RAM_k06_S018_V014">
                    <div class="versetext" uvacha="Valmiki">अव्यग्राश्च प्रहृष्टाश्च ते भविष्यन्ति संगताः।<br/> प्रणादश्च महानेषोऽन्योन्यस्य भयमागतम्।<br/> इति भेदं गमिष्यन्ति तस्माद् ग्राह्यो विभीषणः॥ 6.18.14॥</div>
                    <div class="vyakhya" id="RAM_k06_S018_V014_B001">उक्तहेत्वनुवादपूर्वं ग्राह्यत्वमुपसंहरति- अव्यग्रा इति सार्धेन । ते ज्ञातयोऽव्यग्रा अनाकुलाः। निश्चयवन्त इति यावत् । प्रहृष्टा अन्योन्यं संतुष्टाश्च सौभ्रात्रात्संगताः परस्परमिलिता भविष्यन्तीति सर्वलोकप्रसिद्धम् । तेभ्योऽन्ये तूक्तविपरीता इति प्रागुक्तरीत्या पापमूलराज्यलोभादिना भेदं गमिष्यन्ति, ततोऽनन्तरमस्य ज्ञातिवर्गस्यैष लोकप्रसिद्धः प्रणादो युद्धरूपकोलाहलो भवाति, अन्योन्यस्यान्योन्यतो भयं चागतं भवतीति लोकस्थितिर्यतस्तस्मादयमेतावत्कालमनपगतसौभ्रात्रोऽपि केनचिन्निमित्तेनाद्य प्राप्तवैरः शरणमागतो ग्राह्य एवेति कतक-व्याख्या । तीर्थस्तु <span class="quote">नैष ततोऽस्य</span> इति पठित्वास्य भीतस्येवैष महान्प्रणादः श्रूयते, अतस्ततो बलवतो रावणादस्य विभीषणस्य भयमागतमित्यात्मत्राणार्थमागतः परिग्राह्य एवेत्यर्थः । इतरत्तु प्राग्वदेव व्याख्येयमित्याह ॥ 6.18.14॥</div><br/>
                </div>
                <div class="verse" type="shloka" id="RAM_k06_S018_V015">
                    <div class="versetext" uvacha="Valmiki">न सर्वे भ्रातरस्तात भवन्ति भरतोपमाः।<br/> मद्विधा वा पितुः पुत्राः सुहृदो वा भवद्विधाः॥ 6.18.15॥</div>
                    <div class="vyakhya" id="RAM_k06_S018_V015_B001">ननु भरतादिष्वेतद्दोषादर्शनाद्भ्रातॄणामीदृशभेदासंभवोऽत आह-न सर्वे इति । राज्यादीच्छया प्राप्तसौभ्रात्रत्यागस्याभावो भरतादन्येन परमदुष्करः, तेन पितृदत्तराज्यत्यागात्, लक्ष्मणादेस्तु तदप्रसत्क्त्या न तदुक्तिः । मद्विधा वा पुत्राः सुखलिप्सया पितृवाक्यलङ्घनरहिताः, सुहृदो वा भवद्विधाः । त्यक्त्वापि सर्वसौख्यं सर्वाकारेण सर्वबलेन सर्वयत्नेन च मित्रकार्यसाधकः सुहृत्परमदुर्लभ इति भावः । अत्र भूतार्थकथनरूपत्वान्नात्मप्रशंसादोषो भगवतः । <span class="quote">स्वगुणाविष्क्रियादोषो नास्ति भूतार्थशंसने</span> इति दण्डयुक्तेः॥ 6.18.15॥</div><br/>
                </div>
                <div class="verse" type="shloka" id="RAM_k06_S018_V016">
                    <div class="versetext" uvacha="Valmiki">एवमुक्तस्तु रामेण सुग्रीवः सहलक्ष्मणः।<br/> उत्थायेदं महाप्राज्ञः प्रणतो वाक्यमब्रवीत्॥ 6.18.16॥</div>
                    <div class="vyakhya" id="RAM_k06_S018_V016_B001">एवं न्यायतो विभीषणस्य ग्राह्यत्वे प्रतिपादितेऽपि प्रीत्यतिशयेनानिष्टसंभावनया स्वमतमेव सम्यगित्याशयेनाह-एवमिति । सहलक्ष्मण इत्यनेनोभयोरैकमत्यं दर्शितम् । उत्थाय प्रणत इत्यन्वयः ॥ 6.18.16॥</div><br/>
                </div>
                <div class="verse" type="shloka" id="RAM_k06_S018_V017">
                    <div class="versetext" uvacha="Valmiki">रावणेन प्रणिहितं तमवेहि निशाचरम्।<br/> तस्याहं निग्रहं मन्ये क्षमं क्षमवतां वर॥ 6.18.17॥</div>
                    <div class="vyakhya" id="RAM_k06_S018_V017_B001">प्रणिहितमवेहि, न तु वैरस्यादागतमित्यर्थः । तद्वाक्यमविश्वास्यमित्याशयः ॥ 6.18.17॥</div><br/>
                </div>
                <div class="verse" type="shloka" id="RAM_k06_S018_V018">
                    <div class="versetext" uvacha="Valmiki">राक्षसो जिह्मया बुद्ध्या संदिष्टोऽयमिहागतः।<br/> प्रहर्तुं त्वयि विश्वस्ते विश्वस्ते मयि वानघ॥ 6.18.18॥</div>
                    <div class="vyakhya" id="RAM_k06_S018_V018_B001">उक्तमेवाह - जिह्मयेति । कुटिलयेत्यर्थः । विश्वस्ते मयीत्युक्तिः स्वव्यसनादपि स्वाश्रितव्यसनमरुंतुद‌मिति मत्वेति बोध्यम्॥ 6.18.18॥</div><br/>
                </div>
                <div class="verse" type="shloka" id="RAM_k06_S018_V019">
                    <div class="versetext" uvacha="Valmiki">लक्ष्मणे वा महाबाहो स वध्यः सचिवैः सह।<br/> रावणस्य नृशंसस्य भ्राता ह्येष विभीषणः॥ 6.18.19॥</div>
                    <div class="vyakhya" id="RAM_k06_S018_V019_B001">तादृशच्छलबुद्धित्वे हेतू रावणभ्रातृत्वम् ॥ 6.18.19॥</div><br/>
                </div>
                <div class="verse" type="shloka" id="RAM_k06_S018_V020">
                    <div class="versetext" uvacha="Valmiki">एवमुक्त्वा रघुश्रेष्ठं सुग्रीवो वाहिनीपतिः।<br/> वाक्यज्ञो वाक्यकुशलं ततो मौनमुपागमत्॥ 6.18.20॥</div>
                    <div class="vyakhya" id="RAM_k06_S018_V020_B001">मौनमुपागमत् । त्रिवाचोक्तम्, अतोऽधिकं प्रभौ न वक्तुं युक्तमित्याशयेनेति शेषः॥ 6.18.20॥</div><br/>
                </div>
                <div class="verse" type="shloka" id="RAM_k06_S018_V021">
                    <div class="versetext" uvacha="Valmiki">स सुग्रीवस्य तद् वाक्यं रामः श्रुत्वा विमृश्य च।<br/> ततः शुभतरं वाक्यमुवाच हरिपुङ्गवम्॥ 6.18.21॥</div>
                    <div class="vyakhya" id="RAM_k06_S018_V021_B001">विमृश्य च रन्ध्रप्रहारदोषः सति संभवेऽप्यस्मास्वकिंचित्कर इति विचार्य॥ 6.18.21॥</div><br/>
                </div>
                <div class="verse" type="shloka" id="RAM_k06_S018_V022">
                    <div class="versetext" uvacha="Valmiki">स दुष्टो वाप्यदुष्टो वा किमेष रजनीचरः।<br/> सूक्ष्ममप्यहितं कर्तुं मम शक्तः कथंचन॥ 6.18.22॥</div>
                    <div class="vyakhya" id="RAM_k06_S018_V022_B001">तमेव निश्चयं दर्शयति-स दुष्ट इति । स एष दुष्टोऽदुष्टो वा यथाकथंचिदस्तु, अथापि मम सूक्ष्ममप्यहितं कर्तुं कथंचन कथमपि शक्तः किम् । न कथमपि शक्त इत्यर्थः॥ 6.18.22॥</div><br/>
                </div>
                <div class="verse" type="shloka" id="RAM_k06_S018_V023">
                    <div class="versetext" uvacha="Valmiki">पिशाचान् दानवान् यक्षान् पृथिव्यां चैव राक्षसान्।<br/> अङ्गुल्यग्रेण तान् हन्यामिच्छन् हरिगणेश्वर॥ 6.18.23॥</div>
                    <div class="vyakhya" id="RAM_k06_S018_V023_B001">कुत इत्यत्रापरिमेयनिजशक्ति तच्छक्तिप्रतिहन्त्रीमाह- पिशाचानिति । अङ्गुल्यग्रेण एकाङ्गुल्या अग्रमात्रेणापि । अनेन संकल्पसिद्धिरैश्वरं चिह्नमुक्तम् । यद्येवमस्मदादिसंग्रहो व्यर्थस्तत्राह - इच्छन्निति । स्वस्य निरतिशयमहिमानं तात्त्विकं ब्रह्मभावं प्रकटीकर्तुमिच्छन्याद स्यां तदा तथैव कुर्याम्, संप्रति तु देवभावोपेतनिजविलासैरशेषैरवध्यत्वमस्य मयैव दत्तमिति तत्परिपालनाय स्वदिव्यभावं स्वशक्त्यैवान्तर्धाय मानुषमर्यादायां स्थित्या तद्भावप्रकटनायैव सीतावियोग-प्रयुक्तरोदनवद्भवादृशसहायमेलनम् । वस्तुतो न स्वातिरिक्तसहायान्तरापेक्षा मम, मनुष्याणां संसारमर्यादाज्ञापनं तद्व्यवहारफलमिति भावः ॥ 6.18.23॥</div><br/>
                </div>
                <div class="verse" type="shloka" id="RAM_k06_S018_V024">
                    <div class="versetext" uvacha="Valmiki">श्रूयते हि कपोतेन शत्रुः शरणमागतः।<br/> अर्चितश्च यथान्यायं स्वैश्च मांसैर्निमन्त्रितः॥ 6.18.24॥</div>
                    <div class="vyakhya" id="RAM_k06_S018_V024_B001">एवं रन्ध्र प्रहारभीति दूरीकृत्य शरणागतरक्षणं परमो धर्म इति कपोताख्यानेन दर्शयति- श्रूयते हीति । भार्याहर्तुत्वात्कपोतशत्रुर्व्याधः शरणं गृहं स्वनिवासभूतवृक्षमागतो यथान्यायमर्चितोऽग्न्यानयशीतनिवारणाद्युपचारैर्यथोचितं पूजितः स्वैर्मांसैर्निमन्त्रितो भोजनाय प्रार्थितः॥ 6.18.24॥</div><br/>
                </div>
                <div class="verse" type="shloka" id="RAM_k06_S018_V025">
                    <div class="versetext" uvacha="Valmiki">स हि तं प्रतिजग्राह भार्याहर्तारमागतम्।<br/> कपोतो वानरश्रेष्ठ किं पुनर्मद्विधो जनः॥ 6.18.25॥</div>
                    <div class="vyakhya" id="RAM_k06_S018_V025_B001">एवंरीत्या स हि सोऽपि तिर्यग्जन्तुरपि भार्याहर्तारं शरणमागतं प्रतिजग्राह नोपेक्षितवानिति श्रूयते, किं पुनर्मद्विधो जनः सकलधर्मरहस्यवेत्ता क्षत्रियो भूत्वाकृतापकारं शरणागतं न प्रतिगृह्णीयादित्यर्थः । शरणागतं कायवाग्व्यापारैरसंदिग्धमेवेत्याशयः ॥ 6.18.25॥</div><br/>
                </div>
                <div class="verse" type="shloka" id="RAM_k06_S018_V026">
                    <div class="versetext" uvacha="Valmiki">ऋषेः कण्वस्य पुत्रोण कण्डुना परमर्षिणा।<br/> शृणु गाथा पुरा गीता धर्मिष्ठा सत्यवादिना॥ 6.18.26॥</div>
                    <div class="vyakhya" id="RAM_k06_S018_V026_B001">नन्वत्र विध्यदर्शनाद्धर्मानधिकृतकपोतचेष्टा कथं धर्मे प्रमाणं स्यादतो विधिमपि दर्शयति-ऋषेरिति । तद्गीतगाथायां प्रामाण्यप्रदर्शनाय सत्यवादिनेत्यन्तानि ऋषिविशेषणान्युक्तानि । सत्यवादिनाबाधितार्थप्रतिपाद‌नव्रतेन, अतएव तद्गीतगाथा या धर्मिष्ठा । धर्मपरेत्यर्थः॥ 6.18.26॥</div><br/>
                </div>
                <div class="verse" type="shloka" id="RAM_k06_S018_V027">
                    <div class="versetext" uvacha="Valmiki">बद्धाञ्जलिपुटं दीनं याचन्तं शरणागतम्।<br/> न हन्यादानृशंस्यार्थमपि शत्रुं परंतप॥ 6.18.27॥</div>
                    <div class="vyakhya" id="RAM_k06_S018_V027_B001">तां गाथामाह- बद्धेति । याचन्तम् । शरणमित्यर्थः । आनृशंस्यार्थमघातुकत्वसिद्ध्यर्थमाश्रितरक्षणरूपपरमधर्मपालनार्थं वा॥ 6.18.27॥</div><br/>
                </div>
                <div class="verse" type="shloka" id="RAM_k06_S018_V028">
                    <div class="versetext" uvacha="Valmiki">आर्तो वा यदि वा दृप्तः परेषां शरणं गतः।<br/> अरिः प्राणान् परित्यज्य रक्षितव्यः कृतात्मना॥ 6.18.28॥</div>
                    <div class="vyakhya" id="RAM_k06_S018_V028_B001">आर्तो वा दृप्तो वेति गुणदोषौदासीन्यपरं वचनम् । परेषां शत्रूणां भयाच्छरणागतोऽरिरपि पूर्वं कृतवैरोऽपि कृतात्मना धर्मशास्त्रशिक्षितचित्तेन प्राणान्परित्यज्यापि रक्षणीयः॥ 6.18.28॥</div><br/>
                </div>
                <div class="verse" type="shloka" id="RAM_k06_S018_V029">
                    <div class="versetext" uvacha="Valmiki">स चेद् भयाद् वा मोहाद् वा कामाद् वापि न रक्षति।<br/> स्वया शक्त्या यथान्यायं तत् पापं लोकगर्हितम्॥ 6.18.29॥</div>
                    <div class="vyakhya" id="RAM_k06_S018_V029_B001">तथाकरणे पापमाह तस्य धर्मस्य नित्यत्वबोधनाय स चेदिति । केनापि शरणतया श्रित इत्यर्थः । भयात्तद्रक्षणे तच्छत्रोः सकाशात्तस्माद्वा भयमुत्प्रेक्ष्य ततो हेतोर्मोहात्कार्यान्तरपारवश्यजनितविस्मृतेः । कामाद्वा तच्छत्रोः सकाशतः किंचित्फललोभेन वा स्वया शक्त्या स्वसामर्थ्येन सहायसंपादनेन स्वद्रव्यदानादिना वा यथान्यायं न रक्षति चेत् । शरणागतमिति शेषः । तदा तत्पापमरक्षितस्य शरणागतस्य पापम् । प्राप्नोतीति शेषः । तथा लोकगार्हितम्। भावे निष्ठा । लोकनिन्दां च प्राप्नोति॥ 6.18.29॥</div><br/>
                </div>
                <div class="verse" type="shloka" id="RAM_k06_S018_V030">
                    <div class="versetext" uvacha="Valmiki">विनष्टः पश्यतस्तस्य रक्षिणः शरणं गतः।<br/> आनाय सुकृतं तस्य सर्वं गच्छेदरक्षितः॥ 6.18.30॥</div>
                    <div class="vyakhya" id="RAM_k06_S018_V030_B001">न केवलमेतावदेव, स्वकृतसर्वसुकृतापहारं च प्राप्नोतीत्याह- विनष्ट इति । यः शरणागतोऽरक्षितो विनष्टः स्यात्स पश्यतस्तस्य रक्षिणो रक्षार्थं  वृतस्य समक्षमेव तस्य रक्षिणः सर्वे सुकृतमादाय गच्छेत्॥ 6.18.30॥</div><br/>
                </div>
                <div class="verse" type="shloka" id="RAM_k06_S018_V031">
                    <div class="versetext" uvacha="Valmiki">एवं दोषो महानत्र प्रपन्नानामरक्षणे।<br/> अस्वर्ग्यं चायशस्यं च बलवीर्यविनाशनम्॥ 6.18.31॥</div>
                    <div class="vyakhya" id="RAM_k06_S018_V031_B001">एतदन्ताः कण्डुगाथाः । अथ रामवाक्यम् - एवमिति । अतस्तदरक्षणमस्वर्ग्यंं स्वर्गप्रतिबन्धकम् । बलवीर्यनाशनम्। तपोबलजं यद्वीर्यं निम्रहानुग्रहसामर्थ्यं तद्विनाशकमित्यर्थः॥ 6.18.31॥</div><br/>
                </div>
                <div class="verse" type="shloka" id="RAM_k06_S018_V032">
                    <div class="versetext" uvacha="Valmiki">करिष्यामि यथार्थं तु कण्डोर्वचनमुत्तमम्।<br/> धर्मिष्ठं च यशस्यं च स्वर्ग्यं स्यात् तु फलोदये॥ 6.18.32॥</div>
                    <div class="vyakhya" id="RAM_k06_S018_V032_B001">यदेवमतः करिष्यामीत्यादि । वचनं शरणागतरक्षणपरम् । धर्मिष्टं जनतासंबन्धेनातिशयितधर्मवत् । फलोदयकाले स्वर्ग्यं स्वर्गजनकम्॥ 6.18.32॥</div><br/>
                </div>
                <div class="verse" type="shloka" id="RAM_k06_S018_V033">
                    <div class="versetext" uvacha="Valmiki">सकृदेव प्रपन्नाय तवास्मीति च याचते।<br/> अभयं सर्वभूतेभ्यो ददाम्येतद् व्रतं मम॥ 6.18.33॥</div>
                    <div class="vyakhya" id="RAM_k06_S018_V033_B001">किं च परमकारुणिकस्य मम सर्वभूताभयदानरूपः कश्चित्संकल्पोऽस्तीत्याह- सकृदिति । सर्वभूतेभ्य इति पञ्चमी चतुर्थी च । भय-प्रसक्तिमद्भयोऽभयं ददामि । अत्र वर्तमानप्रयोगेण नित्यसत्सहजधर्मत्वमभयदानस्य द्योत्यते । तदेवाह-ए-तन्मम व्रतमिति । नित्यपरिगृहीतो नित्यनिजप्रतिष्ठितोऽस्मद्धर्म इत्यर्थः । अत्र तात्कालिकमात्यन्तिकं चेत्युभयविधमप्यभयदानं प्रतिज्ञायते । तत्रात्यन्तिकं संसारभयोपरतिरूपम्, द्वितीयं तु रावणादित उत्थितमृत्यु-भयनिवृत्तिरूपम्, इदं चोरारिग्रहनिमित्तकाभयदानस्याप्युपलक्षणम् । नन्वेवं सर्वेश्वरस्यापि तव निमित्ताभय-दातृत्वे वैषम्यनैर्घृण्यादिदोषप्रसङ्गस्तत्राह - सकृदिति । अनेनोभयविधाभयदानस्य साधनमुपदिश्यते । सकृदेकयैव वृत्त्या प्रपन्नाय । पदिर्गत्यर्थः। प्रकृष्टप्रतिपत्तिमते । प्रतिपत्तौ प्रकर्षश्च निरन्तरत्वम् । साच तत्त्वमस्यादिवाक्यजन्या भगवतः स्वात्मत्वेन प्रतिपत्तिः। अयं च <span class="quote">ज्ञानी त्वात्मैव मे मतः</span> इति गीतोक्तः । अयमेवात्यन्तिकाभयदानपात्रम् । द्वितीयाभयदानसाधनमाह- तवास्मीति च याचत इति । औपाधिकभेदमवलम्ब्य तवाहं सेवकस्त्वं मे स्वामी, अहं शिष्यस्त्वं गुरुः, अहं रक्ष्यस्त्वं रक्षकः, इत्येवमुपासनां कुर्वतः <span class="quote">द्वितीयाद्धि भयं भवति</span> इति न्यायेनावश्यं प्राप्तभयस्य सर्वभूतेभ्यो यथा भयं न भवति तथा यतामीति मे व्रतमित्यर्थः । अतथाभूतेभ्यस्तु न यच्छामीति । न नैर्घृण्यादिदोषप्रसङ्ग इति भावः॥ 6.18.33॥</div><br/>
                </div>
                <div class="verse" type="shloka" id="RAM_k06_S018_V034">
                    <div class="versetext" uvacha="Valmiki">आनयैनं हरिश्रेष्ठ दत्तमस्याभयं मया।<br/> विभीषणो वा सुग्रीव यदि वा रावणः स्वयम्॥ 6.18.34॥</div>
                    <div class="vyakhya" id="RAM_k06_S018_V034_B001"></div><br/>
                </div>
                <div class="verse" type="shloka" id="RAM_k06_S018_V035">
                    <div class="versetext" uvacha="Valmiki">रामस्य तु वचः श्रुत्वा सुग्रीवः प्लवगेश्वरः।<br/> प्रत्यभाषत काकुत्स्थं सौहार्देनाभिपूरितः॥ 6.18.35॥</div>
                    <div class="vyakhya" id="RAM_k06_S018_V035_B001">अथापरिग्राह्यतावादिनं सुग्रीवमेव बलात्परिग्राह्यताङ्गीकारं कारयित्वा, तमेव तदानयनाय प्रेषयति- आनयेति । अस्य वाक्कायाभ्यां सुस्पष्टं शरणागतस्य । यदि वा रावण इति । कामरूपतयाकारान्तरावष्टम्भवानिति शेषः ॥ 6.18.34,35॥</div><br/>
                </div>
                <div class="verse" type="shloka" id="RAM_k06_S018_V036">
                    <div class="versetext" uvacha="Valmiki">किमत्र चित्रं धर्मज्ञ लोकनाथशिखामणे।<br/> यत् त्वमार्यं प्रभाषेथाः सत्त्ववान् सत्पथे स्थितः॥ 6.18.36॥</div>
                    <div class="vyakhya" id="RAM_k06_S018_V036_B001">अथ सुग्रीवो विस्मयपरवश आह- किमत्रेति । धर्मज्ञ शरणागतरक्षणधर्मरहस्यज्ञ, लोकनाथानां राज्ञां शिखामणे, सत्त्वत्वान्सत्त्वैचैकनिष्ठत्वमार्यं कल्याणं प्रभाषेथा इति यत्तत्र किं चित्रम् ॥ 6.18.36॥</div><br/>
                </div>
                <div class="verse" type="shloka" id="RAM_k06_S018_V037">
                    <div class="versetext" uvacha="Valmiki">मम चाप्यन्तरात्मायं शुद्धं वेत्ति विभीषणम्।<br/> अनुमानाच्च भावाच्च सर्वतः सुपरीक्षितः॥ 6.18.37॥</div>
                    <div class="vyakhya" id="RAM_k06_S018_V037_B001"></div><br/>
                </div>
                <div class="verse" type="shloka" id="RAM_k06_S018_V038">
                    <div class="versetext" uvacha="Valmiki">तस्मात् क्षिप्रं सहास्माभिस्तुल्यो भवतु राघव।<br/> विभीषणो महाप्राज्ञः सखित्वं चाभ्युपैतु नः॥ 6.18.38॥</div>
                    <div class="vyakhya" id="RAM_k06_S018_V038_B001">ममान्तरात्मापि विभीषणं शुद्धं वेत्ति । त्वद्वाक्यश्रवणादिति भावः । किं च परमचतुरेण हनूमता भावरूपा-दनुमानाच्च सर्वतः सुपरीक्षितश्चायं तस्मात् ॥ 6.18.37,38॥</div><br/>
                </div>
                <div class="verse" type="shloka" id="RAM_k06_S018_V039">
                    <div class="versetext" uvacha="Valmiki">ततस्तु सुग्रीववचो निशम्य तद्धरीश्वरेणाभिहितं नरेश्वरः।<br/> विभीषणेनाशु जगाम संगमं पतत्त्रिराजेन यथा पुरंदरः॥ 6.18.39॥</div>
                    <div class="vyakhya" id="RAM_k06_S018_V039_B001">हरीश्वरेणाभिहितं तमानीयायं विभीषण इति बोधितम् । पतत्रिराजेन । तदानीतेनोपेन्द्रेणेत्यर्थः॥ 6.18.39॥</div><br/>
                </div>
                <div class="authorline">इत्यार्षे श्रीमद्रामायणे वल्मीकीय आदिकाव्ये युद्धकाण्डे अष्टादशः सर्गः ॥ 18 ॥</div>
            </div>
        </strong>
    </div>
</body>
</html>