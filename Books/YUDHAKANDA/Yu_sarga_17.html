<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Yuddha Kanda - Sarga 17</title>
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>युद्धकाण्डे सप्तदशः सर्गः </h1>
            <div class="section" id="RAM_k06_S017" type="sarga" data-name="sarga" data-title="युद्धकाण्डे सप्तदशः सर्गः ">
                <div class="verse" type="shloka" id="RAM_k06_S017_V001">
                    <div class="versetext" uvacha="Valmiki">इत्युक्त्वा परुषं वाक्यं रावणं रावणानुजः।<br/> आजगाम मुहूर्तेन यत्र रामः सलक्ष्मणः॥ 6.17.1॥</div>
                    <div class="vyakhya" id="RAM_k06_S017_V001_B001">अर्थ विभीषणस्य रामसमीपगमनम् इतीति । परुषम् <span class="quote">आत्मानं सर्वथा-</span> इत्यादिरूपम् । रावणानुजो विभीषणो यत्र सलक्ष्मणो रामस्तत्राजगाम । उत्पथप्रतिपन्नत्वाद्देहसंबन्धेन गुरुं रावणं परित्यज्य जगद्रुरु स्मरणमात्रेण सकलपापहरं गुरुं रामं प्रत्याजगामेत्याशयः ॥ 6.17.1॥</div><br/>
                </div>
                <div class="verse" type="shloka" id="RAM_k06_S017_V002">
                    <div class="versetext" uvacha="Valmiki">तं मेरुशिखराकारं दीप्तामिव शतह्रदाम्।<br/> गगनस्थं महीस्थास्ते ददृशुर्वानराधिपाः॥ 6.17.2॥</div>
                    <div class="vyakhya" id="RAM_k06_S017_V002_B001"></div><br/>
                </div>
                <div class="verse" type="shloka" id="RAM_k06_S017_V003">
                    <div class="versetext" uvacha="Valmiki">ते चाप्यनुचरास्तस्य चत्वारो भीमविक्रमाः।<br/> तेऽपि वर्मायुधोपेता भूषणोत्तमभूषिताः॥ 6.17.3॥</div>
                    <div class="vyakhya" id="RAM_k06_S017_V003_B001"></div><br/>
                </div>
                <div class="verse" type="shloka" id="RAM_k06_S017_V004">
                    <div class="versetext" uvacha="Valmiki">स च मेघाचलप्रख्यो वज्रायुधसमप्रभः।<br/> वरायुधधरो वीरो दिव्याभरणभूषितः॥ 6.17.4॥</div>
                    <div class="vyakhya" id="RAM_k06_S017_V004_B001">मेरुशिखराकारमुन्नतत्वपीवरत्वरत्नबहुलत्वैस्तदाकारम् । दीप्तत्वगगनस्थत्वाभ्यां शतहृदासाम्यम् ॥ 6.17.2,3,4॥</div><br/>
                </div>
                <div class="verse" type="shloka" id="RAM_k06_S017_V005">
                    <div class="versetext" uvacha="Valmiki">तमात्मपञ्चमं दृष्ट्वा सुग्रीवो वानराधिपः।<br/> वानरैः सह दुर्धर्षश्चिन्तयामास बुद्धिमान्॥ 6.17.5॥</div>
                    <div class="vyakhya" id="RAM_k06_S017_V005_B001"></div><br/>
                </div>
                <div class="verse" type="shloka" id="RAM_k06_S017_V006">
                    <div class="versetext" uvacha="Valmiki">चिन्तयित्वा मुहूर्तं तु वानरांस्तानुवाच ह।<br/> हनुमत्प्रमुखान् सर्वानिदं वचनमुत्तमम्॥ 6.17.6॥</div>
                    <div class="vyakhya" id="RAM_k06_S017_V006_B001"></div><br/>
                </div>
                <div class="verse" type="shloka" id="RAM_k06_S017_V007">
                    <div class="versetext" uvacha="Valmiki">एष सर्वायुधोपेतश्चतुर्भिः सह राक्षसैः।<br/> राक्षसोभ्येति पश्यध्वमस्मान् हन्तुं न संशयः॥ 6.17.7॥</div>
                    <div class="vyakhya" id="RAM_k06_S017_V007_B001">आत्मपञ्चममात्मा पञ्चमो यस्य तम् । मन्त्रिचतुष्टयसहितं तमिति यावत्॥ 6.17.5,6,7॥</div><br/>
                </div>
                <div class="verse" type="shloka" id="RAM_k06_S017_V008">
                    <div class="versetext" uvacha="Valmiki">सुग्रीवस्य वचः श्रुत्वा सर्वे ते वानरोत्तमाः।<br/> सालानुद्यम्य शैलांश्च इदं वचनमब्रुवन्॥ 6.17.8॥</div>
                    <div class="vyakhya" id="RAM_k06_S017_V008_B001">शालाशालवृक्षान् ॥ 6.17.8॥</div><br/>
                </div>
                <div class="verse" type="shloka" id="RAM_k06_S017_V009">
                    <div class="versetext" uvacha="Valmiki">शीघ्रं व्यादिश नो राजन् वधायैषां दुरात्मनाम्।<br/> निपतन्ति हता यावद् धरण्यामल्पचेतनाः॥ 6.17.9॥</div>
                    <div class="vyakhya" id="RAM_k06_S017_V009_B001">यावद्धता निपतन्ति । निपतिष्यन्तीत्यर्थः ॥ 6.17.9॥</div><br/>
                </div>
                <div class="verse" type="shloka" id="RAM_k06_S017_V010">
                    <div class="versetext" uvacha="Valmiki">तेषां सम्भाषमाणानामन्योन्यं स विभीषणः।<br/> उत्तरं तीरमासाद्य खस्थ एव व्यतिष्ठत॥ 6.17.10॥</div>
                    <div class="vyakhya" id="RAM_k06_S017_V010_B001">तेषामित्यनादरे षष्ठी । तानन्योन्यं संभाषमाणाननादृत्य रामस्य भगवतः परमदयालुत्वभावनया तेषामनादरः । खस्थ एव व्यतिष्ठतेति तिष्ठतेर्द्विःप्रयोगो निर्भयत्वेनावस्थानसूचनाय॥ 6.17.10॥</div><br/>
                </div>
                <div class="verse" type="shloka" id="RAM_k06_S017_V011">
                    <div class="versetext" uvacha="Valmiki">स उवाच महाप्राज्ञः स्वरेण महता महान्।<br/> सुग्रीवं तांश्च सम्प्रेक्ष्य खस्थ एव विभीषणः॥ 6.17.11॥</div>
                    <div class="vyakhya" id="RAM_k06_S017_V011_B001">महाप्राज्ञः । सर्वदोषाकररावणत्यागानिर्दुष्टसर्वगुणाकररामाश्रयणाच्च महाप्राज्ञत्वम् । अतएव महान्महता स्वरेण । सर्वलोकशरण्यस्यार्तरवश्रवणाय स्वरमहत्त्वम्। धीरगम्भीरत्वं वा स्वरे महत्त्वम् । तेन निर्भयत्वप्रकाशः॥ 6.17.11॥</div><br/>
                </div>
                <div class="verse" type="shloka" id="RAM_k06_S017_V012">
                    <div class="versetext" uvacha="Valmiki">रावणो नाम दुर्वृत्तो राक्षसो राक्षसेश्वरः।<br/> तस्याहमनुजो भ्राता विभीषण इति श्रुतः॥ 6.17.12॥</div>
                    <div class="vyakhya" id="RAM_k06_S017_V012_B001">रावणो नामेत्यादिना स्वस्य रामानुकूल्यतत्प्रातिकूल्यराहित्यादिरूपशरणागत्यङ्गबोधनम् । <span class="quote">आनुकूल्यस्य संकल्पः प्रातिकूल्यस्य वर्जनम् । रक्षिष्यतीति विश्वासो गोप्तृत्ववरणं तथा ॥ आत्मनिक्षेपकार्पण्ये षड्डिधा शरणागतिः॥</span> इत्युक्तेः। रावणत्वेन सर्वलोकपीडकत्वम्, दुर्वृत्तत्वेनाकृत्यकर्तृत्वम्, राक्षसत्वेन जातिक्रौर्यम्, राक्षसेश्वर इत्यनेन भृत्यकौर्यं तद्भ्रातृत्वेन स्वस्यापि दोषवत्त्वकथनाद्गर्वहानिरूपकार्पण्यमुक्तम् ॥ 6.17.12॥</div><br/>
                </div>
                <div class="verse" type="shloka" id="RAM_k06_S017_V013">
                    <div class="versetext" uvacha="Valmiki">तेन सीता जनस्थानाद् हृता हत्वा जटायुषम्।<br/> रुद्धा च विवशा दीना राक्षसीभिः सुरक्षिता॥ 6.17.13॥</div>
                    <div class="vyakhya" id="RAM_k06_S017_V013_B001">दुर्वृत्तत्वमेवाह -तेनेति । राक्षसीभिः सुरक्षितेत्यनेन सीतापातिव्रत्याहानिः सूचिता । तद्धानौ हि ताभी रक्षणानुपयोग इति भावः ॥ 6.17.13॥</div><br/>
                </div>
                <div class="verse" type="shloka" id="RAM_k06_S017_V014">
                    <div class="versetext" uvacha="Valmiki">तमहं हेतुभिर्वाक्यैर्विविधैश्च न्यदर्शयम्।<br/> साधु निर्यात्यतां सीता रामायेति पुनः पुनः॥ 6.17.14॥</div>
                    <div class="vyakhya" id="RAM_k06_S017_V014_B001">हेतुभिर्हेतुमद्भिः । निर्यात्यतां दीयतामिति हेतुमद्भिर्वाक्यैः पुनः पुनः साधु न्यदर्शयमित्यन्वयः । अनेन भगवदानुकूल्यसंकल्पः प्रातिकूल्याभावश्च दर्शितः ॥ 6.17.14॥</div><br/>
                </div>
                <div class="verse" type="shloka" id="RAM_k06_S017_V015">
                    <div class="versetext" uvacha="Valmiki">स च न प्रतिजग्राह रावणः कालचोदितः।<br/> उच्यमानं हितं वाक्यं विपरीत इवौषधम्॥ 6.17.15॥</div>
                    <div class="vyakhya" id="RAM_k06_S017_V015_B001">विपरीतो मुमूर्षुः॥ 6.17.15॥</div><br/>
                </div>
                <div class="verse" type="shloka" id="RAM_k06_S017_V016">
                    <div class="versetext" uvacha="Valmiki">सोऽहं परुषितस्तेन दासवच्चावमानितः।<br/> त्यक्त्वा पुत्रांश्च दारांश्च राघवं शरणं गतः॥ 6.17.16॥</div>
                    <div class="vyakhya" id="RAM_k06_S017_V016_B001">दासवदवमानितः । भ्रातापि सन्निति शेषः । शरणं गत इत्यनेनात्मनिक्षेपरूपमङ्गं दर्शितम्॥ 6.17.16॥</div><br/>
                </div>
                <div class="verse" type="shloka" id="RAM_k06_S017_V017">
                    <div class="versetext" uvacha="Valmiki">निवेदयत मां क्षिप्रं राघवाय महात्मने।<br/> सर्वलोकशरण्याय विभीषणमुपस्थितम्॥ 6.17.17॥</div>
                    <div class="vyakhya" id="RAM_k06_S017_V017_B001">सर्वलोकशरण्याय । <span class="quote">मम वंशानुरूपश्च धर्मात्मा च भविष्यति</span> इति कैकस्यै ब्रह्मपुत्रेण विश्रवसा वरदानात्सात्विकत्वेन ब्रह्मतस्तथैव लब्धवरत्वेन च, विभीषणस्य सर्वलोकस्स्रष्टुः सर्वलोकान्तर्यामिणश्चायमवतार इति ज्ञानात्सर्वलोकशरण्यत्वमहात्मत्वज्ञानं रामविषये बोध्यम्। राघवाय <span class="quote">किं त्वर्थिनामर्थितदानदीक्षाकृतव्रतश्लाध्यमिदं कुलं नः</span> इत्यादिवचनैः प्रसिद्धवैभवे रघुवंशेऽवतीर्णाय । अनेनार्थिप्रार्थितवैफल्याभावो ध्वनितः । क्षिप्रमित्यनेन शीतलसुरभि सलिलं प्राप्य तृषितस्येव विलम्बासहत्वम्। उपस्थितं शरणत्वेन प्राप्तं निवेदयत शरणागत इति ज्ञापयत । अनेन गोप्तृत्ववरणं रक्षिष्यत्यवश्यमेवेति विश्वासश्च दर्शितः ॥ 6.17.17॥</div><br/>
                </div>
                <div class="verse" type="shloka" id="RAM_k06_S017_V018">
                    <div class="versetext" uvacha="Valmiki">एतत्तु वचनं श्रुत्वा सुग्रीवो लघुविक्रमः।<br/> लक्ष्मणस्याग्रतो रामं संरब्धमिदमब्रवीत्॥ 6.17.18॥</div>
                    <div class="vyakhya" id="RAM_k06_S017_V018_B001">एतद्विभीषणोक्तम् । अथ लोकदृशा शत्रुपक्षो न विश्वसनीय इति मत्वा राममपि तथैव बोधयतीत्याह - लक्ष्मणस्येति । संरब्धं संरम्भोपेतमिति क्रियाविशेषणम् ॥ 6.17.18॥</div><br/>
                </div>
                <div class="verse" type="shloka" id="RAM_k06_S017_V019">
                    <div class="versetext" uvacha="Valmiki">प्रविष्टः शत्रुसैन्यं हि प्राप्तः शत्रुरतर्कितः।<br/> निहन्यादन्तरं लब्ध्वा उलूको वायसानिव॥ 6.17.19॥</div>
                    <div class="vyakhya" id="RAM_k06_S017_V019_B001">इदंपदार्थमाह - प्रविष्ट इति । कश्चिदस्मच्छत्रू राक्षसत्वात्पूर्वं शत्रो रावणस्य सैन्यं प्रविष्ट इदानीमतर्कितागमन एव सन्नस्मत्सैन्यं प्राप्तः सोऽसावन्तरं लब्ध्वोलूको वायसानिव नो हन्यात् ॥ 6.17.19॥</div><br/>
                </div>
                <div class="verse" type="shloka" id="RAM_k06_S017_V020">
                    <div class="versetext" uvacha="Valmiki">मन्त्रे व्यूहे नये चारे युक्तो भवितुमर्हसि।<br/> वानराणां च भद्रं ते परेषां च परंतप॥ 6.17.20॥</div>
                    <div class="vyakhya" id="RAM_k06_S017_V020_B001">यदेवमतः - मन्त्रे इति। वानराणां च परेषां च क्रमादनुग्रहनिग्रहार्थ त्वं मन्त्रे कार्याकार्यविचारे, व्यूहे सेनासन्निवैशे, नये सेनानयने । यद्वा विचार्य निश्चितानामुपायानां तत्तद्विषयप्रयोगे चारे परबलवृत्तान्तज्ञानफलके चारपुरुषप्रवर्तने युक्तः सावधानो भवितुमर्हसि । एवं सति ते भद्रमित्यर्थः ॥ 6.17.20॥</div><br/>
                </div>
                <div class="verse" type="shloka" id="RAM_k06_S017_V021">
                    <div class="versetext" uvacha="Valmiki">अन्तर्धानगता ह्येते राक्षसाः कामरूपिणः।<br/> शूराश्च निकृतिज्ञाश्च तेषां जातु न विश्वसेत्॥ 6.17.21॥</div>
                    <div class="vyakhya" id="RAM_k06_S017_V021_B001">उक्तमेवैतदित्याह--अन्तरिति । अन्तर्धानगता अदृश्यसंचारस्वभावाः । निकृतिज्ञाः कपटोपायेन गूढावप्रियकरणाभिज्ञाः॥ 6.17.21॥</div><br/>
                </div>
                <div class="verse" type="shloka" id="RAM_k06_S017_V022">
                    <div class="versetext" uvacha="Valmiki">प्रणिधी राक्षसेन्द्रस्य रावणस्य भवेदयम्।<br/> अनुप्रविश्य सोऽस्मासु भेदं कुर्यान्न संशयः॥ 6.17.22॥</div>
                    <div class="vyakhya" id="RAM_k06_S017_V022_B001">किं च योऽयमागतः स रावणस्य प्रणिधिश्चार एव भवेत्। अस्तु किं ततस्तत्राह- अन्विति । भेदमङ्गदादिविषये॥ 6.17.22॥</div><br/>
                </div>
                <div class="verse" type="shloka" id="RAM_k06_S017_V023">
                    <div class="versetext" uvacha="Valmiki">अथ वा स्वयमेवैष छिद्रमासाद्य बुद्धिमान्।<br/> अनुप्रविश्य विश्वस्ते कदाचित् प्रहरेदपि॥ 6.17.23॥</div>
                    <div class="vyakhya" id="RAM_k06_S017_V023_B001">विश्वस्ते प्राप्तविश्वासे। अस्मद्वल इति शेषः ॥ 6.17.23॥</div><br/>
                </div>
                <div class="verse" type="shloka" id="RAM_k06_S017_V024">
                    <div class="versetext" uvacha="Valmiki">मित्राटविबलं चैव मौलभृत्यबलं तथा।<br/> सर्वमेतद् बलं ग्राह्यं वर्जयित्वा द्विषद्बलम्॥ 6.17.24॥</div>
                    <div class="vyakhya" id="RAM_k06_S017_V024_B001">नन्वनेनाप्यागतेनास्माकमधिकं बलमेव भविष्यतीत्याशङ्कय नेत्याहमित्रेति। मित्रेणाटविकेनारण्यकेन प्रेषितं बलं मित्राविबलम् । मौलमाप्तबन्धुप्रहितं बलम् । <span class="quote">मूलं वशीकृतौ स्वीये</span> इति कोशः। भृत्यबलं तत्कालभृतिदानसंपादितबलम् । मौलभृत्यबलमिति समाहारद्वन्द्वः । द्विषत्प्रेषितं बलं द्विषद्वलम्॥ 6.17.24॥</div><br/>
                </div>
                <div class="verse" type="shloka" id="RAM_k06_S017_V025">
                    <div class="versetext" uvacha="Valmiki">प्रकृत्या राक्षसो ह्येष भ्रातामित्रस्य वै प्रभो।<br/> आगतश्च रिपुः साक्षात् कथमस्मिंश्च विश्वसेत्॥ 6.17.25॥</div>
                    <div class="vyakhya" id="RAM_k06_S017_V025_B001">अस्य द्विषद्बलत्वमेव दर्शयति- प्रकृत्येति । अमित्रस्य रावणस्य ॥ 6.17.25॥</div><br/>
                </div>
                <div class="verse" type="shloka" id="RAM_k06_S017_V026">
                    <div class="versetext" uvacha="Valmiki">रावणस्यानुजो भ्राता विभीषण इति श्रुतः।<br/> चतुर्भिः सह रक्षोभिर्भवन्तं शरणं गतः॥ 6.17.26॥</div>
                    <div class="vyakhya" id="RAM_k06_S017_V026_B001">अमित्रभ्रातृत्वं तद्वचनादेव निश्चितमित्याह - रावणस्येति । इति तन्मुखादेव श्रुतमित्यर्थः॥ 6.17.26॥</div><br/>
                </div>
                <div class="verse" type="shloka" id="RAM_k06_S017_V027">
                    <div class="versetext" uvacha="Valmiki">रावणेन प्रणीतं हि तमवेहि विभीषणम्।<br/> तस्याहं निग्रहं मन्ये क्षमं क्षमवतां वर॥ 6.17.27॥</div>
                    <div class="vyakhya" id="RAM_k06_S017_V027_B001">इदमपि वचो न वास्तवमित्याह - रावणेनेति । प्रणीतं प्रेषितमवेहि । अतस्तस्य निग्रहं क्षमं मन्ये । क्षमवतां युक्तव्यापारवतां क्षमावतां वा । ह्रस्व आर्षः ॥ 6.17.27॥</div><br/>
                </div>
                <div class="verse" type="shloka" id="RAM_k06_S017_V028">
                    <div class="versetext" uvacha="Valmiki">राक्षसो जिह्मया बुद्ध्या संदिष्टोऽयमिहागतः।<br/> प्रहर्तुं मायया छन्नो विश्वस्ते त्वयि चानघ॥ 6.17.28॥</div>
                    <div class="vyakhya" id="RAM_k06_S017_V028_B001">त्वयि प्रहर्तुं रावणेन संदिष्टः सन्निहागतः॥ 6.17.28॥</div><br/>
                </div>
                <div class="verse" type="shloka" id="RAM_k06_S017_V029">
                    <div class="versetext" uvacha="Valmiki">वध्यतामेष तीव्रेण दण्डेन सचिवैः सह।<br/> रावणस्य नृशंसस्य भ्राता ह्येष विभीषणः॥ 6.17.29॥</div>
                    <div class="vyakhya" id="RAM_k06_S017_V029_B001">अत एष वध्यताम् ॥ 6.17.29॥</div><br/>
                </div>
                <div class="verse" type="shloka" id="RAM_k06_S017_V030">
                    <div class="versetext" uvacha="Valmiki">एवमुक्त्वा तु तं रामं संरब्धो वाहिनीपतिः।<br/> वाक्यज्ञो वाक्यकुशलं ततो मौनमुपागमत्॥ 6.17.30॥</div>
                    <div class="vyakhya" id="RAM_k06_S017_V030_B001">वाक्यकुशलं राममित्यन्वयः॥ 6.17.30॥</div><br/>
                </div>
                <div class="verse" type="shloka" id="RAM_k06_S017_V031">
                    <div class="versetext" uvacha="Valmiki">सुग्रीवस्य तु तद् वाक्यं श्रुत्वा रामो महाबलः।<br/> समीपस्थानुवाचेदं हनुमत्प्रमुखान् कपीन्॥ 6.17.31॥</div>
                    <div class="vyakhya" id="RAM_k06_S017_V031_B001">अथ रामः शरणागतं श्रुत्वानिनीषुरपि द्रागेव सुग्रीववाक्यभङ्गस्यायुक्तत्वमालोच्य विचारं प्रस्तावयति - सुग्रीवस्येति ॥ 6.17.31॥</div><br/>
                </div>
                <div class="verse" type="shloka" id="RAM_k06_S017_V032">
                    <div class="versetext" uvacha="Valmiki">यदुक्तं कपिराजेन रावणावरजं प्रति।<br/> वाक्यं हेतुमदत्यर्थं भवद्भिरपि च श्रुतम्॥ 6.17.32॥</div>
                    <div class="vyakhya" id="RAM_k06_S017_V032_B001">सुग्रीवस्य सुमतितां स्वहितैषित्वं च मन्त्रिभ्य आह-यदुक्तमिति । मन्त्रे व्यूह इत्यादिनेति शेषः । अत्यर्थं हेतुमद्भृशं युक्तिमत् ॥ 6.17.32॥</div><br/>
                </div>
                <div class="verse" type="shloka" id="RAM_k06_S017_V033">
                    <div class="versetext" uvacha="Valmiki">सुहृदामर्थकृच्छ्रेषु युक्तं बुद्धिमता सदा।<br/> समर्थेनोपसंदेष्टुं शाश्वतीं भूतिमिच्छता॥ 6.17.33॥</div>
                    <div class="vyakhya" id="RAM_k06_S017_V033_B001">तस्य युक्तत्वमाह- सुहृदामिति । सुहृदां शाश्वतीं भूतिमिच्छता बुद्धिमता प्रशस्तबुद्धिना समर्थेन विचारसमर्थेन, सदार्थकृच्छ्रेषु कृत्याकृत्यसंदेहेषु । उपसंदेष्टुं सम्यगुपदेष्टुं युक्तम् । उपदेशकरणमुचितमिति भावः ॥ 6.17.33॥</div><br/>
                </div>
                <div class="verse" type="shloka" id="RAM_k06_S017_V034">
                    <div class="versetext" uvacha="Valmiki">इत्येवं परिपृष्टास्ते स्वं स्वं मतमतन्द्रिताः।<br/> सोपचारं तदा राममूचुः प्रियचिकीर्षवः॥ 6.17.34॥</div>
                    <div class="vyakhya" id="RAM_k06_S017_V034_B001">इत्येवमिति । मित्रैर्मित्रेभ्य उपदेष्टव्यमेवेति यतः, अतो यूयमपि स्वस्वमतं ब्रूतेत्येवं पृष्टा हरयः खं स्वं मतमूचुरित्यन्वयः ॥ 6.17.34॥</div><br/>
                </div>
                <div class="verse" type="shloka" id="RAM_k06_S017_V035">
                    <div class="versetext" uvacha="Valmiki">अज्ञातं नास्ति ते किंचित् त्रिषु लोकेषु राघव।<br/> आत्मानं पूजयन् राम पृच्छस्यस्मान् सुहृत्तया॥ 6.17.35॥</div>
                    <div class="vyakhya" id="RAM_k06_S017_V035_B001">सोपचारमूचुरित्युक्तं तत्रोपचारं दर्शयति-अज्ञातमिति । आत्मानमस्माकमात्मानं सुहृत्तया सुहृद्भावप्रकाशनेन पूजयन्नित्यर्थः । यद्वा एवं वानरेश्वरोऽप्ययं सुहृदित्यात्मनः कीर्तिं प्रथयन्नित्यर्थः॥ 6.17.35॥</div><br/>
                </div>
                <div class="verse" type="shloka" id="RAM_k06_S017_V036">
                    <div class="versetext" uvacha="Valmiki">त्वं हि सत्यव्रतः शूरो धार्मिको दृढविक्रमः।<br/> परीक्ष्यकारी स्मृतिमान् निसृष्टात्मा सुहृत्सु च॥ 6.17.36॥</div>
                    <div class="vyakhya" id="RAM_k06_S017_V036_B001">सुहृत्सु निसृष्टात्मा कृतविश्वासः । सत्यव्रतो रक्षःस्वपि शरणागतरक्षणव्रतपालकः॥ 6.17.36॥</div><br/>
                </div>
                <div class="verse" type="shloka" id="RAM_k06_S017_V037">
                    <div class="versetext" uvacha="Valmiki">तस्मादेकैकशस्तावद् ब्रुवन्तु सचिवास्तव।<br/> हेतुतो मतिसम्पन्नाः समर्थाश्च पुनः पुनः॥ 6.17.37॥</div>
                    <div class="vyakhya" id="RAM_k06_S017_V037_B001">तव सचिवा हेतुतो हेतुयुक्तं ब्रुवन्त्विति विधिः॥ 6.17.37॥</div><br/>
                </div>
                <div class="verse" type="shloka" id="RAM_k06_S017_V038">
                    <div class="versetext" uvacha="Valmiki">इत्युक्ते राघवायाथ मतिमानङ्गदोऽग्रतः।<br/> विभीषणपरीक्षार्थमुवाच वचनं हरिः॥ 6.17.38॥</div>
                    <div class="vyakhya" id="RAM_k06_S017_V038_B001">इत्युक्ते इति । हनूमदादिमन्त्रिभिरिति शेषः । विभीषणपरीक्षार्थं तत्परीक्षाफलकं वचनं राघवायाङ्गदो युवराजत्वादग्रत उवाच॥ 6.17.38॥</div><br/>
                </div>
                <div class="verse" type="shloka" id="RAM_k06_S017_V039">
                    <div class="versetext" uvacha="Valmiki">शत्रोः सकाशात् सम्प्राप्तः सर्वथा तर्क्य एव हि।<br/> विश्वासनीयः सहसा न कर्तव्यो विभीषणः॥ 6.17.39॥</div>
                    <div class="vyakhya" id="RAM_k06_S017_V039_B001">तर्क्य एव शङ्कय एव । विश्वासनीयो विश्वासप्रयुक्तव्यवहारार्हः सहसा न कर्तव्यः, अपि तु शनैरित्यर्थः॥ 6.17.39॥</div><br/>
                </div>
                <div class="verse" type="shloka" id="RAM_k06_S017_V040">
                    <div class="versetext" uvacha="Valmiki">छादयित्वाऽऽत्मभावं हि चरन्ति शठबुद्धयः।<br/> प्रहरन्ति च रन्ध्रेषु सोऽनर्थः सुमहान् भवेत्॥ 6.17.40॥</div>
                    <div class="vyakhya" id="RAM_k06_S017_V040_B001">तत्र हेतुमाह- छादयित्वेति । भावमान्तरम् ॥ 6.17.40॥</div><br/>
                </div>
                <div class="verse" type="shloka" id="RAM_k06_S017_V041">
                    <div class="versetext" uvacha="Valmiki">अर्थानर्थौ विनिश्चित्य व्यवसायं भजेत ह।<br/> गुणतः संग्रहं कुर्याद् दोषतस्तु विसर्जयेत्॥ 6.17.41॥</div>
                    <div class="vyakhya" id="RAM_k06_S017_V041_B001">तस्य तस्य गुणदोषपरीक्षणेनार्थानर्थौ हिताहितत्वे निश्चित्य तदनुरूपं व्यवसायमुद्योगं भजेतेति ह प्रसिद्धम् । कस्मिन्सति कीदृशो व्यवसायस्तत्राह- गुण इति । गुणभूयस्त्वेनेत्यर्थः॥ 6.17.41॥</div><br/>
                </div>
                <div class="verse" type="shloka" id="RAM_k06_S017_V042">
                    <div class="versetext" uvacha="Valmiki">यदि दोषो महांस्तस्मिंस्त्यज्यतामविशङ्कितम्।<br/> गुणान् वापि बहून् ज्ञात्वा संग्रहः क्रियतां नृप॥ 6.17.42॥</div>
                    <div class="vyakhya" id="RAM_k06_S017_V042_B001">तदेव विवृणोति - यदि दोष इति॥ 6.17.42॥</div><br/>
                </div>
                <div class="verse" type="shloka" id="RAM_k06_S017_V043">
                    <div class="versetext" uvacha="Valmiki">शरभस्त्वथ निश्चित्य सार्थं वचनमब्रवीत्।<br/> क्षिप्रमस्मिन् नरव्याघ्र चारः प्रतिविधीयताम्॥ 6.17.43॥</div>
                    <div class="vyakhya" id="RAM_k06_S017_V043_B001">सार्थं सोपपत्तिकम् । चारो दूतः । प्रतिविधीयतां प्रेष्यताम्॥ 6.17.43॥</div><br/>
                </div>
                <div class="verse" type="shloka" id="RAM_k06_S017_V044">
                    <div class="versetext" uvacha="Valmiki">प्रणिधाय हि चारेण यथावत् सूक्ष्मबुद्धिना।<br/> परीक्ष्य च ततः कार्यो यथान्यायं परिग्रहः॥ 6.17.44॥</div>
                    <div class="vyakhya" id="RAM_k06_S017_V044_B001"></div><br/>
                </div>
                <div class="verse" type="shloka" id="RAM_k06_S017_V045">
                    <div class="versetext" uvacha="Valmiki">जाम्बवांस्त्वथ सम्प्रेक्ष्य शास्त्रबुद्ध्या विचक्षणः।<br/> वाक्यं विज्ञापयामास गुणवद् दोषवर्जितम्॥ 6.17.45॥</div>
                    <div class="vyakhya" id="RAM_k06_S017_V045_B001">प्रणिधाय चारं प्रेषयित्वा सूक्ष्मबुद्धिना चारेण च यथान्यायं परीक्ष्य ततः संग्रहः कार्यः॥ 6.17.44,45॥</div><br/>
                </div>
                <div class="verse" type="shloka" id="RAM_k06_S017_V046">
                    <div class="versetext" uvacha="Valmiki"></div>बद्धवैराच्च पापाच्च राक्षसेन्द्राद् विभीषणः।<br/> अदेशकाले सम्प्राप्तः सर्वथा शंक्यतामयम्॥ 6.17.46॥
                    <div class="vyakhya" id="RAM_k06_S017_V046_B001">अदेशकाले स्वामिसंदेशं विहाय रिपुदेश आगमनेनानुचितदेशप्राप्तत्वम् । स्वामिनः संकटकाले तत्प्रहाणानौचित्यादनुचितकालप्राप्तः, अतः शङ्क्यताम् । सर्वथा शङ्काविषयत्वेन त्यागार्ह एवायमिति भावः॥ 6.17.46॥</div><br/>
                </div>
                <div class="verse" type="shloka" id="RAM_k06_S017_V047">
                    <div class="versetext" uvacha="Valmiki">ततो मैन्दस्तु सम्प्रेक्ष्य नयापनयकोविदः।<br/> वाक्यं वचनसम्पन्नो बभाषे हेतुमत्तरम्॥ 6.17.47॥</div>
                    <div class="vyakhya" id="RAM_k06_S017_V047_B001">हेतुमत्तरमतिशयेन हेतुमत् ॥ 6.17.47॥</div><br/>
                </div>
                <div class="verse" type="shloka" id="RAM_k06_S017_V048">
                    <div class="versetext" uvacha="Valmiki">अनुजो नाम तस्यैष रावणस्य विभीषणः।<br/> पृच्छ्यतां मधुरेणायं शनैर्नरपतीश्वर॥ 6.17.48॥</div>
                    <div class="vyakhya" id="RAM_k06_S017_V048_B001">अनुजो नामेति । नामेति प्रसिद्धौ। अतोऽयं मधुरेण सौम्यभावेनैव पृच्छयताम् । गूढदूतमुखेन रावणस्य वृत्तान्तमिति शेषः॥ 6.17.48॥</div><br/>
                </div>
                <div class="verse" type="shloka" id="RAM_k06_S017_V049">
                    <div class="versetext" uvacha="Valmiki">भावमस्य तु विज्ञाय तत्त्वतस्तं करिष्यसि।<br/> यदि दुष्टो न दुष्टो वा बुद्धिपूर्वं नरर्षभ॥ 6.17.49॥</div>
                    <div class="vyakhya" id="RAM_k06_S017_V049_B001">अस्य बुद्धिपूर्वकदुष्टत्वादुष्टत्वान्यतरत्वतो निर्णीय ततस्वं तत्तदुचितकृत्यं करिष्यसि॥ 6.17.49॥</div><br/>
                </div>
                <div class="verse" type="shloka" id="RAM_k06_S017_V050">
                    <div class="versetext" uvacha="Valmiki">अथ संस्कारसम्पन्नो हनूमान् सचिवोत्तमः।<br/> उवाच वचनं श्लक्ष्णमर्थवन्मधुरं लघु॥ 6.17.50॥</div>
                    <div class="vyakhya" id="RAM_k06_S017_V050_B001">अथ हनूमान्सुग्रीवोक्तं वध्यत्वं राजवचनत्वादत्यन्ताविचारमूलकमित्युपेक्ष्य गुणादिपरीक्षया परिग्रहत्यागरूपमङ्गदादिवचोनुवादपूर्वकं दूषयन्निदानीमेव दोषाभावनिर्णयस्य सुकरत्वादविलम्बेन परिग्रह एव युक्त इत्याह- अयेति । संस्कारसंपन्नः सकलशास्त्रज्ञानजसंस्कारसंयुक्तः । श्लक्ष्णं श्लक्ष्णसंदर्भम्, अर्थवत्प्रकटार्थवत्, लघु मितशब्दम्, मधुरं श्रवणमात्रेण सुखकरम्॥ 6.17.50॥</div><br/>
                </div>
                <div class="verse" type="shloka" id="RAM_k06_S017_V051">
                    <div class="versetext" uvacha="Valmiki">न भवन्तं मतिश्रेष्ठं समर्थं वदतां वरम्।<br/> अतिशाययितुं शक्तो बृहस्पतिरपि ब्रुवन्॥ 6.17.51॥</div>
                    <div class="vyakhya" id="RAM_k06_S017_V051_B001">समर्थं सकलशास्त्रार्थतत्त्वनिरूपणसमर्थम् । अतिशाययितुमभिभवितुम् ॥ 6.17.51॥</div><br/>
                </div>
                <div class="verse" type="shloka" id="RAM_k06_S017_V052">
                    <div class="versetext" uvacha="Valmiki">न वादान्नापि संघर्षान्नाधिक्यान्न च कामतः।<br/> वक्ष्यामि वचनं राजन् यथार्थं राम गौरवात्॥ 6.17.52॥</div>
                    <div class="vyakhya" id="RAM_k06_S017_V052_B001">वादात्तर्ककुशलत्वप्रकटनाद्धेतोः, संघर्षात्सचिवान्तरस्पर्धावशात्, आधिक्यादधिकबुद्धिमत्त्वाभिमानात्, कामतो वचनेच्छातः । यदेवम्, अतो यथार्थमेव वक्ष्यामि । गौरवात् । कार्यगौरवानुरोधेनेत्यर्थः॥ 6.17.52॥</div><br/>
                </div>
                <div class="verse" type="shloka" id="RAM_k06_S017_V053">
                    <div class="versetext" uvacha="Valmiki">अर्थानर्थनिमित्तं हि यदुक्तं सचिवैस्तव।<br/> तत्र दोषं प्रपश्यामि क्रिया नह्युपपद्यते॥ 6.17.53॥</div>
                    <div class="vyakhya" id="RAM_k06_S017_V053_B001">तत्रादावङ्गदमतं दूषयति- अर्थेत्यादि । अर्थानर्थनिमित्तं गुणदोषनिश्चयनिमित्तं तव सचिवैरङ्गदादिभिर्यदुक्तं तत्र दोषमंशेन वैगुण्यं पश्यामि । शङ्कितव्यः परीक्षणीयश्चेति यदुक्तं तद्युक्तमेव, किं त्वेवं निश्चयं इत्यनुक्तेरिदमनुत्तरम् । तदेवाह - क्रिया नह्युपपद्यते । क्रियोत्तररूपा । यद्वा परीक्षणरूपा क्रियेदानीं नोपपद्यत इत्यर्थः॥ 6.17.53॥</div><br/>
                </div>
                <div class="verse" type="shloka" id="RAM_k06_S017_V054">
                    <div class="versetext" uvacha="Valmiki">ऋते नियोगात् सामर्थ्यमवबोद्धुं न शक्यते।<br/> सहसा विनियोगोऽपि दोषवान् प्रतिभाति मे॥ 6.17.54॥</div>
                    <div class="vyakhya" id="RAM_k06_S017_V054_B001">तदेवाह ऋते इति । नियोगादृते तमाहूय तस्मै वृत्तान्तनिवेदनरूपनियोगं विना सामर्थ्यं हानोपादानौचित्यं बोद्धुं न शक्यते । तर्हि द्रागानयेति चेत्तत्राह - सहसा हठाद्विनियोगोऽपि राजसंनिधिप्रापणपूर्वं वृत्तान्तप्रतिपादनानुज्ञादानरूपविनियोगोऽपि दोषवानेव प्रतिभाति, तस्मात्समर्थद्वारा तदीयवृत्तान्तं ज्ञात्वा भवत्समीपानयनमुचितमिति भावः॥ 6.17.54॥</div><br/>
                </div>
                <div class="verse" type="shloka" id="RAM_k06_S017_V055">
                    <div class="versetext" uvacha="Valmiki">चारप्रणिहितं युक्तं यदुक्तं सचिवैस्तव।<br/> अर्थस्यासम्भवात् तत्र कारणं नोपपद्यते॥ 6.17.55॥</div>
                    <div class="vyakhya" id="RAM_k06_S017_V055_B001">तर्हि शरभमतमेव तवापि किमित्याशङ्कय तन्मतं दूषयति-चारेति । प्रणिहितमिति भावे निष्ठा । चारप्रेषणं युक्तमिति यदुक्तं तव सचिवैः शरभादिभिस्तदापि नोपपद्यते इति शेषः । यतस्तत्र चारप्रेषणे कारणं नोपपद्यते तत्प्रयोजनं नास्ति । कुतः, अर्थस्यासंभवादेव तत्साध्यप्रयोजनासंभवादेव । अयं भावः असंनिहितेऽप्रकटवृत्तान्ते तज्ज्ञानाय तत्प्रेषणम्, न तु प्रत्यक्षे प्रकटतया स्ववृत्तान्तवेदके इति॥ 6.17.55॥</div><br/>
                </div>
                <div class="verse" type="shloka" id="RAM_k06_S017_V056">
                    <div class="versetext" uvacha="Valmiki">अदेशकाले सम्प्राप्त इत्ययं यद् विभीषणः।<br/> विवक्षा तत्र मेऽस्तीयं तां निबोध यथामति॥ 6.17.56॥</div>
                    <div class="vyakhya" id="RAM_k06_S017_V056_B001">अथ जाम्बवदुक्तमदेशकालप्राप्तिरूपं शङ्कास्पदं स्वरूपासिद्धया दूषयति-अदेशेति । अयं विभीषणोऽदेशकाले संप्राप्त इति यज्जाम्बवतोक्तं तत्र तद्विषय एष देशः कालश्च यथा भवति तथेयं मे विवक्षास्तीत्यन्वयः ॥ 6.17.56॥</div><br/>
                </div>
                <div class="verse" type="shloka" id="RAM_k06_S017_V057">
                    <div class="versetext" uvacha="Valmiki">एष देशश्च कालश्च भवतीह यथा तथा।<br/> पुरुषात् पुरुषं प्राप्य तथा दोषगुणावपि॥ 6.17.57॥</div>
                    <div class="vyakhya" id="RAM_k06_S017_V057_B001"></div><br/>
                </div>
                <div class="verse" type="shloka" id="RAM_k06_S017_V058">
                    <div class="versetext" uvacha="Valmiki">दौरात्म्यं रावणे दृष्ट्वा विक्रमं च तथा त्वयि।<br/> युक्तमागमनं ह्यत्र सदृशं तस्य बुद्धितः॥ 6.17.58॥</div>
                    <div class="vyakhya" id="RAM_k06_S017_V058_B001">तं विवक्षाविषयमाह- पुरुषादिति । पापात्पुरुषाद्रावणादुत्तमं पुरुषं त्वां प्राप्य बुद्ध्या निश्चित्य, तथा द्वयोस्तयोर्दोषगुणावपि प्राप्य बुद्ध्या निश्चित्य, यदत्र युक्तं कालोचितमागमनं कृतं तत्तस्यैव बुद्धितः सदृशम् । पुरुषादित्यर्थोक्तस्यैव विवरणम् - दौरात्म्यमिति । परदारापहरणाद्रावणे दौरात्म्यम् । त्वयि विक्रमं च कक्षपुटे रावणं कृत्वा चतुःसागरीं प्रदक्षिणं कृतवतो वालिन एकेनैव बाणेन त्वया हननादृष्ट्वेत्यर्थः॥ 6.17.57,58॥</div><br/>
                </div>
                <div class="verse" type="shloka" id="RAM_k06_S017_V059">
                    <div class="versetext" uvacha="Valmiki">अज्ञातरूपैः पुरुषैः स राजन् पृच्छ्यतामिति।<br/> यदुक्तमत्र मे प्रेक्षा काचिदस्ति समीक्षिता॥ 6.17.59॥</div>
                    <div class="vyakhya" id="RAM_k06_S017_V059_B001">अथैनमकार्यतद्वचनतद्भावदर्शनाभ्यामेव तदीयगुणदोषाववगन्तव्याविति स्वमतं स्थिरीकर्तुं चारप्रेषणपक्षे दोषान्तरमाह - अज्ञातेति । अज्ञातकुलशीलप्रयोजनैः पुरुषैश्चारैः स विभीषणः पृच्छयतामिति यन्मैन्देनोक्तमत्र मे मया समीक्षिता सम्यक्परीक्षिता काचित्प्रेक्षाधीरस्ति॥ 6.17.59॥</div><br/>
                </div>
                <div class="verse" type="shloka" id="RAM_k06_S017_V060">
                    <div class="versetext" uvacha="Valmiki">पृच्छ्यमानो विशङ्केत सहसा बुद्धिमान् वचः।<br/> तत्र मित्रं प्रदुष्येत मिथ्या पृष्टं सुखागतम्॥ 6.17.60॥</div>
                    <div class="vyakhya" id="RAM_k06_S017_V060_B001">का सेत्यत्राह - पृच्छयमान इति । अज्ञातपुरुषेण को भवान्कृत आगत इति किमर्थमागत इत्यादि पृच्छयमानः प्रष्टस्वरूपज्ञानरहितो बुद्धिमान्पुरुषस्तद्वचः सहसा द्राग्विशङ्केत, नेमं जानामि केनायं प्रेषितः किमर्थं पृच्छतीति शङ्काकुल एव भवति केवलम्, न तूत्तरयति किंचित्। यदि तु प्रष्टः शनैर्ज्ञानं भवति तदा सुखागतं सुखार्थमागतं मित्रं चेत्तदा मिथ्या पृष्टं वृथा पुनः पृष्टं सन्मित्रभावात्प्रदुष्येत भिद्येत । किमर्थमेवं विचारयति पुरुषमुखेनेति स्तब्धस्नेहं भवति । एवं च मित्रहानिरिति भावः॥ 6.17.60॥</div><br/>
                </div>
                <div class="verse" type="shloka" id="RAM_k06_S017_V061">
                    <div class="versetext" uvacha="Valmiki">अशक्यं सहसा राजन् भावो बोद्धुं परस्य वै।<br/> अन्तरेण स्वरैर्भिन्नैर्नैपुण्यं पश्यतां भृशम्॥ 6.17.61॥</div>
                    <div class="vyakhya" id="RAM_k06_S017_V061_B001">किं च तस्य शत्रुत्वे तदभिप्रायश्चारैरपि दुर्ज्ञेय इत्याह- अशक्यमिति । परस्य शत्रोर्भावश्चारेण सहसा द्राक्प्रश्नमात्रेण वेत्तुं ज्ञातुमशक्य एव । अज्ञातेन पृष्ट उत्तरस्यैवादानात् । शत्रुप्रहितत्वेन ज्ञाते प्रत्युत दण्डस्यापि प्रसङ्गात् । नन्वेवं जगति चारप्रेषणनैष्फल्यप्रसङ्ग इति चेन्न, बहुकालं तत्र स्थितौ तद्वचनैस्तद्व्यवहारैस्तत्प्रसङ्गे हर्षामर्षादिभिश्च तस्य शत्रुमित्रत्वज्ञानाय तत्प्रेषणसंभवात् । यदेवमतः अन्तरेणेति । <span class="quote">अन्तरेण स्वरैर्भिन्नैर्नैपुण्यं पश्यतां भृशम्</span> इति प्राचीनः पाठः । अन्तरेण व्यवहारमध्ये भिन्नैः स्वरैर्विलक्षणस्वरैः कण्ठध्वनिभिर्नैपुण्यं सदसदन्यतरत्वनिश्चयं पश्यतां कुरुताम्। भवानिति शेषः। तत्र बाष्पकण्ठत्वे भीत्या पूर्वापरासंगतकथने चासन्नन्यथा सन्निति निश्चीयतामित्याशयः । <span class="quote">अन्तःस्वभावैगीर्तैस्तैर्नैपुण्यं पश्यता भृशम्</span> इति पाठे भृशमत्यर्थं स्वस्मिन्नैपुण्यं पश्यता जानतापि प्रष्ट्रान्तः स्वभावैरापाततः प्रसन्नार्थत्वेऽपि गूढाभिप्रायैर्गीतैर्भाषितैः परस्वभावोऽभिप्रायः सहसा वेत्तुं न शक्य इत्यर्थः॥ 6.17.61॥</div><br/>
                </div>
                <div class="verse" type="shloka" id="RAM_k06_S017_V062">
                    <div class="versetext" uvacha="Valmiki">न त्वस्य ब्रुवतो जातु लक्ष्यते दुष्टभावता।<br/> प्रसन्नं वदनं चापि तस्मान्मे नास्ति संशयः॥ 6.17.62॥</div>
                    <div class="vyakhya" id="RAM_k06_S017_V062_B001">ननु त्वयैव प्रथमं परीक्ष्यतामिति चेन्मया परीक्षित एवेत्याह- न त्वस्येति । दुष्टभावता वचनचेष्टादिभिर्दुष्टान्तःकरणता न लक्ष्यते, प्रसन्नवदनता च दृश्यते॥ 6.17.62॥</div><br/>
                </div>
                <div class="verse" type="shloka" id="RAM_k06_S017_V063">
                    <div class="versetext" uvacha="Valmiki">अशङ्कितमतिः स्वस्थो न शठः परिसर्पति।<br/> न चास्य दुष्टवागस्ति तस्मान्मे नास्ति संशयः॥ 6.17.63॥</div>
                    <div class="vyakhya" id="RAM_k06_S017_V063_B001">उक्तार्थस्यैव स्थैर्यायाभ्यासः- अशङ्कितेति । अशङ्कितमतिनिश्चितशरणगमनमती रामशरणगमनमेव ममेष्टसाधनमिति सुप्रतिष्ठितचित्तः, अतएव स्वस्थः सुस्वभाव एव भूत्वायं परिसर्पति, न शठो गूढविप्रियधीर्भूत्वा । दुष्टवाग्दुष्टा शब्दार्थदोषवती वाक् ॥ 6.17.63॥</div><br/>
                </div>
                <div class="verse" type="shloka" id="RAM_k06_S017_V064">
                    <div class="versetext" uvacha="Valmiki">आकारश्छाद्यमानोऽपि न शक्यो विनिगूहितुम्।<br/> बलाद्धि विवृणोत्येव भावमन्तर्गतं नृणाम्॥ 6.17.64॥</div>
                    <div class="vyakhya" id="RAM_k06_S017_V064_B001">ननु शठोऽप्येवं वक्ष्यतीत्याशङ्कयाह- आकार इति । आकार आन्तरो भावो यावच्छक्यं छाद्यमानोऽपि न सर्वात्मना निगूहितुं शक्यः । कुतस्तत्राह - बलादिति । भावं शठभावं साधुभावं च विवृणोत्येव । अन्तर्यामिदेवतेति शेषः। सा हि तथावचनादिप्रेरणया तं प्रकटीकरोतीत्यर्थः । अस्य त्रिरेकरूपवादान्निर्दुष्टत्वं निर्णीयत इति भावः॥ 6.17.64॥</div><br/>
                </div>
                <div class="verse" type="shloka" id="RAM_k06_S017_V065">
                    <div class="versetext" uvacha="Valmiki">देशकालोपपन्नं च कार्यं कार्यविदां वर।<br/> सफलं कुरुते क्षिप्रं प्रयोगेणाभिसंहितम्॥ 6.17.65॥</div>
                    <div class="vyakhya" id="RAM_k06_S017_V065_B001">नन्वदुष्टस्यास्यां वेलायामत्रागमने किं प्रयोजकमित्याशङ्कायां देशकालौचित्यज्ञानमेवेत्याह- देशेति। हे कार्यविदां वर, अस्येदमत्रागमनरूपं कार्यं देशकालोपपन्नमेवोक्तरीत्या । किं चेदृशं कार्यं प्रयोगेणाभिसंहितमनुष्ठानेन संपादितमात्मानं क्षिप्रं सफलं कुरुते इत्यर्थः॥ 6.17.65॥</div><br/>
                </div>
                <div class="verse" type="shloka" id="RAM_k06_S017_V066">
                    <div class="versetext" uvacha="Valmiki">उद्योगं तव सम्प्रेक्ष्य मिथ्यावृत्तं च रावणम्।<br/> वालिनं च हतं श्रुत्वा सुग्रीवं चाभिषेचितम्॥ 6.17.66॥</div>
                    <div class="vyakhya" id="RAM_k06_S017_V066_B001"></div><br/>
                </div>
                <div class="verse" type="shloka" id="RAM_k06_S017_V067">
                    <div class="versetext" uvacha="Valmiki">राज्यं प्रार्थयमानस्तु बुद्धिपूर्वमिहागतः।<br/> एतावत् तु पुरस्कृत्य युज्यते तस्य संग्रहः॥ 6.17.67॥</div>
                    <div class="vyakhya" id="RAM_k06_S017_V067_B001">एतदेव विवृणोति - उद्योगमिति । उद्योगं रावणवधविषयम् । मिथ्यावृत्तं मिथ्याबलगर्वितं पापवृत्तं च दृष्ट्वा रावणादप्यधिकबलं वालिनं हतं श्रुत्वा बुद्धिपूर्वं वालिवदेव रावणं हनिष्यति सुग्रीववदेव मह्यं राज्यं दास्यति शरणागतवत्सलः सर्वथा मां रक्षिष्यतीति बुद्धिपूर्वम्। उपसंहरति- एतावदिति ॥ 6.17.66,67॥</div><br/>
                </div>
                <div class="verse" type="shloka" id="RAM_k06_S017_V068">
                    <div class="versetext" uvacha="Valmiki">यथाशक्ति मयोक्तं तु राक्षसस्यार्जवं प्रति।<br/> प्रमाणं त्वं हि शेषस्य श्रुत्वा बुद्धिमतां वर॥ 6.17.68॥</div>
                    <div class="vyakhya" id="RAM_k06_S017_V068_B001">मया राक्षसस्यार्जवमुद्दिश्य त्वां प्रति यथाशक्तत्युक्तम् । अधिकं वक्तुं तु न युज्यते । श्रुत्वा शेषकृत्यस्य निर्णये तु त्वमेव प्रमाणम् ॥ 6.17.68॥</div><br/>
                </div>
                <div class="authorline">इत्यार्षे श्रीमद्रामायणे वल्मीकीय आदिकाव्ये युद्धकाण्डे सप्तदशः सर्गः  ॥ 17 ॥</div>
            </div>
        </strong>
    </div>
</body>
</html>