<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Yuddha Kanda - Sarga 12</title>
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>युद्धकाण्डे द्वादशः सर्गः</h1>
            <div class="section" id="RAM_k06_S012" type="sarga" data-name="sarga" data-title="युद्धकाण्डे द्वादशः सर्गः">
                <div class="verse" type="shloka" id="RAM_k06_S012_V001">
                    <div class="versetext" uvacha="Valmiki">स तां परिषदं कृत्स्नां समीक्ष्य समितिंजयः।<br/> प्रचोदयामास तदा प्रहस्तं वाहिनीपतिम्॥ 6.12.1॥</div>
                    <div class="vyakhya" id="RAM_k06_S012_V001_B001">स इति ॥ 6.12.1॥</div><br/>
                </div>
                <div class="verse" type="shloka" id="RAM_k06_S012_V002">
                    <div class="versetext" uvacha="Valmiki">सेनापते यथा ते स्युः कृतविद्याश्चतुर्विधाः।<br/> योधा नगररक्षायां तथा व्यादेष्टुमर्हसि॥ 6.12.2॥</div>
                    <div class="vyakhya" id="RAM_k06_S012_V002_B001">कृतविद्याः शिक्षितास्त्रशस्त्रविद्याः । चतुर्विधा रथिहस्तिसादिपदातिरूपेण चतुर्विधा ये योधा वसन्ति ते यथा नगररक्षायां सावधानाः स्युस्तथा तान्व्यादेष्टुमर्हसि । अनेन समुद्रतीरे रामागमनं चारमुखेन ज्ञातवानिति गम्यते ॥ 6.12.2॥</div><br/>
                </div>
                <div class="verse" type="shloka" id="RAM_k06_S012_V003">
                    <div class="versetext" uvacha="Valmiki">स प्रहस्तः प्रणीतात्मा चिकीर्षन् राजशासनम्।<br/> विनिक्षिपद् बलं सर्वं बहिरन्तश्च मन्दिरे॥ 6.12.3॥</div>
                    <div class="vyakhya" id="RAM_k06_S012_V003_B001">प्रणीतात्मा सावधानचित्तः । मन्दिरे पुरे ॥ 6.12.3॥</div><br/>
                </div>
                <div class="verse" type="shloka" id="RAM_k06_S012_V004">
                    <div class="versetext" uvacha="Valmiki">ततो विनिक्षिप्य बलं सर्वं नगरगुप्तये।<br/> प्रहस्तः प्रमुखे राज्ञो निषसाद जगाद च॥ 6.12.4॥</div>
                    <div class="vyakhya" id="RAM_k06_S012_V004_B001">तदेवाह -नगरगुप्तय इति ॥ 6.12.4॥</div><br/>
                </div>
                <div class="verse" type="shloka" id="RAM_k06_S012_V005">
                    <div class="versetext" uvacha="Valmiki">विहितं बहिरन्तश्च बलं बलवतस्तव।<br/> कुरुष्वाविमनाः क्षिप्रं यदभिप्रेतमस्ति ते॥ 6.12.5॥</div>
                    <div class="vyakhya" id="RAM_k06_S012_V005_B001">अविमना अव्याकुलचित्तः ॥ 6.12.5॥</div><br/>
                </div>
                <div class="verse" type="shloka" id="RAM_k06_S012_V006">
                    <div class="versetext" uvacha="Valmiki">प्रहस्तस्य वचः श्रुत्वा राजा राज्यहितैषिणः।<br/> सुखेप्सुः सुहृदां मध्ये व्याजहार स रावणः॥ 6.12.6॥</div>
                    <div class="vyakhya" id="RAM_k06_S012_V006_B001">राज्यहितैषिणो प्रहस्तस्येत्यन्वयः॥ 6.12.6॥</div><br/>
                </div>
                <div class="verse" type="shloka" id="RAM_k06_S012_V007">
                    <div class="versetext" uvacha="Valmiki">प्रियाप्रिये सुखे दुःखे लाभालाभे हिताहिते।<br/> धर्मकामार्थकृच्छ्रेषु यूयमर्हथ वेदितुम्॥ 6.12.7॥</div>
                    <div class="vyakhya" id="RAM_k06_S012_V007_B001">प्रियादिविषये धर्मादिविषयकृच्छ्रेषु संकटेषु च यूयं वेदितुमर्हथ । कर्तव्यकृत्यमिति शेषः ॥ 6.12.7॥</div><br/>
                </div>
                <div class="verse" type="shloka" id="RAM_k06_S012_V008">
                    <div class="versetext" uvacha="Valmiki">सर्वकृत्यानि युष्माभिः समारब्धानि सर्वदा।<br/> मन्त्रकर्मनियुक्तानि न जातु विफलानि मे॥ 6.12.8॥</div>
                    <div class="vyakhya" id="RAM_k06_S012_V008_B001"></div><br/>
                </div>
                <div class="verse" type="shloka" id="RAM_k06_S012_V009">
                    <div class="versetext" uvacha="Valmiki">ससोमग्रहनक्षत्रैर्मरुद्भिरिव वासवः।<br/> भवद्भिरहमत्यर्थं वृतः श्रियमवाप्नुयाम्॥ 6.12.9॥</div>
                    <div class="vyakhya" id="RAM_k06_S012_V009_B001">मन्त्रकर्मनियुक्तानि मन्त्रकरणपूर्वं नियुक्तानि प्रेरितानि युष्माभिः समारब्धानि मे सर्वकृत्यानि सर्वदा सफलान्येव । जातु कदाचिदपि विफलानि न ॥ 6.12.8,9॥</div><br/>
                </div>
                <div class="verse" type="shloka" id="RAM_k06_S012_V010">
                    <div class="versetext" uvacha="Valmiki">अहं तु खलु सर्वान् वः समर्थयितुमुद्यतः।<br/> कुम्भकर्णस्य तु स्वप्नान् नेममर्थमचोदयम्॥ 6.12.10॥</div>
                    <div class="vyakhya" id="RAM_k06_S012_V010_B001"></div><br/>
                </div>
                <div class="verse" type="shloka" id="RAM_k06_S012_V011">
                    <div class="versetext" uvacha="Valmiki">अयं हि सुप्तः षण्मासान् कुम्भकर्णो महाबलः।<br/> सर्वशस्त्रभृतां मुख्यः स इदानीं समुत्थितः॥ 6.12.11॥</div>
                    <div class="vyakhya" id="RAM_k06_S012_V011_B001">समर्थयितुं सर्वाभिमते मां नियोजयितुं तत्र मां नियोजयन्त्विति बोधयितुमुद्यतः । पूर्वोक्तमप्यर्थं पुनरुक्तवानित्यर्थः । किं च कुम्भकर्णस्य स्वप्नात्स्वापाद्धेतोरिममर्थं नाचोदयं नावेदयम् । इदानीमुत्थितस्य तस्यापि बोधनार्थं पुनरुक्तिरित्यर्थः॥ 6.12.10,11॥</div><br/>
                </div>
                <div class="verse" type="shloka" id="RAM_k06_S012_V012">
                    <div class="versetext" uvacha="Valmiki">इयं च दण्डकारण्याद् रामस्य महिषी प्रिया।<br/> रक्षोभिश्चरितोद्देशादानीता जनकात्मजा॥ 6.12.12॥</div>
                    <div class="vyakhya" id="RAM_k06_S012_V012_B001">सीतासमर्पणं विना राघवजयोपायो विचार्यतामिति बोधयितुं तस्या दुस्त्यजत्वमाह - इयं चेति । रक्षोभिश्चरितः सेवितो य उद्देशो देशो जनस्थानलक्षणस्तस्मात् ॥ 6.12.12॥</div><br/>
                </div>
                <div class="verse" type="shloka" id="RAM_k06_S012_V013">
                    <div class="versetext" uvacha="Valmiki">सा मे न शय्यामारोढुमिच्छत्यलसगामिनी।<br/> त्रिषु लोकेषु चान्या मे न सीतासदृशी तथा॥ 6.12.13॥</div>
                    <div class="vyakhya" id="RAM_k06_S012_V013_B001">सीतासदृश्यन्या मे न तथा। न मनोहरेत्यर्थः॥ 6.12.13॥</div><br/>
                </div>
                <div class="verse" type="shloka" id="RAM_k06_S012_V014">
                    <div class="versetext" uvacha="Valmiki">तनुमध्या पृथुश्रोणी शरदिन्दुनिभानना।<br/> हेमबिम्बनिभा सौम्या मायेव मयनिर्मिता॥ 6.12.14॥</div>
                    <div class="vyakhya" id="RAM_k06_S012_V014_B001"></div><br/>
                </div>
                <div class="verse" type="shloka" id="RAM_k06_S012_V015">
                    <div class="versetext" uvacha="Valmiki">सुलोहिततलौ श्लक्ष्णौ चरणौ सुप्रतिष्ठितौ।<br/> दृष्ट्वा ताम्रनखौ तस्या दीप्यते मे शरीरजः॥ 6.12.15॥</div>
                    <div class="vyakhya" id="RAM_k06_S012_V015_B001">हेम्ना निर्मितं यद्विम्बं प्रतिमा तन्निभा । मायेवोति । प्रतिक्षणमपूर्वाश्चर्यावहो वस्तुविशेषो माया ॥ 6.12.14,15॥</div><br/>
                </div>
                <div class="verse" type="shloka" id="RAM_k06_S012_V016">
                    <div class="versetext" uvacha="Valmiki">हुताग्नेरर्चिसंकाशामेनां सौरीमिव प्रभाम्।<br/> उन्नसं विमलं वल्गु वदनं चारुलोचनम्॥ 6.12.16॥</div>
                    <div class="vyakhya" id="RAM_k06_S012_V016_B001">हुताग्निरर्चिः संकाशामित्यर्धेऽपि दृष्ट्वा दीप्यते मे शरीरज इत्यनुषज्यते । उन्नता नासिका यस्मिस्तत् ॥ 6.12.16॥</div><br/>
                </div>
                <div class="verse" type="shloka" id="RAM_k06_S012_V017">
                    <div class="versetext" uvacha="Valmiki">पश्यंस्तदवशस्तस्याः कामस्य वशमेयिवान्।<br/> क्रोधहर्षसमानेन दुर्वर्णकरणेन च॥ 6.12.17॥</div>
                    <div class="vyakhya" id="RAM_k06_S012_V017_B001"></div><br/>
                </div>
                <div class="verse" type="shloka" id="RAM_k06_S012_V018">
                    <div class="versetext" uvacha="Valmiki">शोकसंतापनित्येन कामेन कलुषीकृतः।<br/> सा तु संवत्सरं कालं मामयाचत भामिनी॥ 6.12.18॥</div>
                    <div class="vyakhya" id="RAM_k06_S012_V018_B001"></div><br/>
                </div>
                <div class="verse" type="shloka" id="RAM_k06_S012_V019">
                    <div class="versetext" uvacha="Valmiki">प्रतीक्षमाणा भर्तारं राममायतलोचना।<br/> तन्मया चारुनेत्रायाः प्रतिज्ञातं वचः शुभम्॥ 6.12.19॥</div>
                    <div class="vyakhya" id="RAM_k06_S012_V019_B001">अवशोऽस्वाधीन एव तस्या वदनं पश्यन्नेयिवान्प्राप्तवान् । यत्किंचिद्विषयनिमित्तकक्रोधहर्षकाल्योरपि समानेन तावप्यभिभूयान्तः प्रवृत्तेन दुर्वर्णकरणेन कान्तिनाशकेन तदप्राप्तिजयोः शोकसंतापयोर्नित्येन नित्यप्रवर्तकेन । ननु स्वनगरे स्थितायां तस्यां किमित्येवं दुःखभोगोऽत आह-सा त्विति । सा तु संवत्सरं कालं तत्समाप्तिपर्यन्तं रामं प्रतीक्षमाणा ममास्पर्शमयाचत । मयापि तथास्त्विति प्रतिज्ञातम् । बलात्कारे शापान्मरणभिया स्वेनैव कृतं समयं तद्याचितत्वेन ब्रूत इत्यत्र वस्तुतत्त्वम् । नहि सीतैवं याचितुमर्हतीति, अतएव पूर्वम् <span class="quote">सा मे न शय्यामारोढुमिच्छत्यलसगामिनी</span> इति सामान्येनैवोक्तम्॥ 6.12.17,18,19॥</div><br/>
                </div>
                <div class="verse" type="shloka" id="RAM_k06_S012_V020">
                    <div class="versetext" uvacha="Valmiki">श्रान्तोऽहं सततं कामाद् यातो हय इवाध्वनि।<br/> कथं सागरमक्षोभ्यं तरिष्यन्ति वनौकसः॥ 6.12.20॥</div>
                    <div class="vyakhya" id="RAM_k06_S012_V020_B001">नन्वेवं संवत्सरानन्तरं त्वद्वशे भविष्यत्येव, रामस्य त्विहाप्रसक्तिरेवेति का ते चिन्तेत्याशङ्कच <span class="quote">अल्पोऽपि रिपुनर्नोपेक्ष्यः</span> इति नीतिशास्त्रपर्यालोचनया मन्त्रे प्रेरयामीत्याह- कथमिति । न कथमपीत्यर्थः ॥ 6.12.20॥</div><br/>
                </div>
                <div class="verse" type="shloka" id="RAM_k06_S012_V021">
                    <div class="versetext" uvacha="Valmiki">बहुसत्त्वझषाकीर्णं तौ वा दशरथात्मजौ।<br/> अथवा कपिनैकेन कृतं नः कदनं महत्॥ 6.12.21॥</div>
                    <div class="vyakhya" id="RAM_k06_S012_V021_B001">अथापि संभावनास्तीत्याह- अथवेति । एकेनापि कपिना महत्कदनं कृतम् ॥ 6.12.21॥</div><br/>
                </div>
                <div class="verse" type="shloka" id="RAM_k06_S012_V022">
                    <div class="versetext" uvacha="Valmiki">दुर्ज्ञेयाः कार्यगतयो ब्रूत यस्य यथामति।<br/> मानुषान्नो भयं नास्ति तथापि तु विमृश्यताम्॥ 6.12.22॥</div>
                    <div class="vyakhya" id="RAM_k06_S012_V022_B001">अतः कार्यगतयो दुर्जेयाः, तस्माद्यस्य यथामति यद्भाति तब्रूत। नन्वेककपितो भीतस्य रामादधिकमेव ते भयमिति भयहेतुः सीता त्यज्यतामित्याशङ्कय भयाभावमाह- मानुषादिति॥ 6.12.22॥</div><br/>
                </div>
                <div class="verse" type="shloka" id="RAM_k06_S012_V023">
                    <div class="versetext" uvacha="Valmiki">तदा देवासुरे युद्धे युष्माभिः सहितोऽजयम्।<br/> ते मे भवन्तश्च तथा सुग्रीवप्रमुखान् हरीन्॥ 6.12.23॥</div>
                    <div class="vyakhya" id="RAM_k06_S012_V023_B001"></div><br/>
                </div>
                <div class="verse" type="shloka" id="RAM_k06_S012_V024">
                    <div class="versetext" uvacha="Valmiki">परे पारे समुद्रस्य पुरस्कृत्य नृपात्मजौ।<br/> सीतायाः पदवीं प्राप्य सम्प्राप्तौ वरुणालयम्॥ 6.12.24॥</div>
                    <div class="vyakhya" id="RAM_k06_S012_V024_B001">भयाभावहेतुमाह-तदेति । यैर्युष्माभिः सहितो देवानजयं ते भवन्तो मे तथा च तथैव सन्ति, अतो मानुषान्न भयं यद्यपि तथापि विमृश्यतां विचार्यतामिति पूर्वश्लोकेनान्वयः । विमर्शे हेतुमाह- सुग्रीवेति । नृपात्मजी दूतेन वरुणालयमतिक्रम्य सीतायाः पदवीं प्राप्यान्विष्य सुग्रीवप्रमुखान्हरीन्पुरस्कृत्य समुद्रस्य परे पारे संप्राप्ताविति श्रुतम् ॥ 6.12.23,24॥</div><br/>
                </div>
                <div class="verse" type="shloka" id="RAM_k06_S012_V025">
                    <div class="versetext" uvacha="Valmiki">अदेया च यथा सीता वध्यौ दशरथात्मजौ।<br/> भवद्भिर्मन्त्र्यतां मन्त्रः सुनीतं चाभिधीयताम्॥ 6.12.25॥</div>
                    <div class="vyakhya" id="RAM_k06_S012_V025_B001">अतः परं यथा सीतादेया, यथा च दशरथात्मजौ वध्यौ, तथैव मन्त्रो भवद्भिर्मन्त्र्यताम् । अथ सुनीतं सुनिश्चितं मन्त्रतत्त्वमभिधीयताम्॥ 6.12.25॥</div><br/>
                </div>
                <div class="verse" type="shloka" id="RAM_k06_S012_V026">
                    <div class="versetext" uvacha="Valmiki">नहि शक्तिं प्रपश्यामि जगत्यन्यस्य कस्यचित्।<br/> सागरं वानरैस्तीर्त्वा निश्चयेन जयो मम॥ 6.12.26॥</div>
                    <div class="vyakhya" id="RAM_k06_S012_V026_B001">निश्चितप्राय एवं शत्रुजय इत्याह- नहीति । जगति लोके कस्यचिदिन्द्रादेरप्यस्मज्जये शक्तिं न पश्यामि । अन्यस्य मनुष्यरूपशत्रोर्वानरैः सह सागरं तीर्त्वास्मज्जये शक्तिप्रसङ्गमपि न पश्यामि, अतो निश्चयेन सर्वथा ममैव जय इति योजना ॥ 6.12.26॥</div><br/>
                </div>
                <div class="verse" type="shloka" id="RAM_k06_S012_V027">
                    <div class="versetext" uvacha="Valmiki">तस्य कामपरीतस्य निशम्य परिदेवितम्।<br/> कुम्भकर्णः प्रचुक्रोध वचनं चेदमब्रवीत्॥ 6.12.27॥</div>
                    <div class="vyakhya" id="RAM_k06_S012_V027_B001">अथ कुम्भकर्णो भ्रातुरन्यायमूलानर्थप्राप्तिदर्शनाकुद्ध आहेत्याह- तस्येति । परिदेवितं कामशोकप्रलापम् । प्रचुक्रोध । महाराजः सन्नीदृशं सभायां प्रलपतीति क्रोधः॥ 6.12.27॥</div><br/>
                </div>
                <div class="verse" type="shloka" id="RAM_k06_S012_V028">
                    <div class="versetext" uvacha="Valmiki">यदा तु रामस्य सलक्ष्मणस्य प्रसह्य सीता खलु सा इहाहृता।<br/> सकृत् समीक्ष्यैव सुनिश्चितं तदा भजेत चित्तं यमुनेव यामुनम्॥ 6.12.28॥</div>
                    <div class="vyakhya" id="RAM_k06_S012_V028_B001">तदेव वचनमाह- यदा त्विति । यदा सलक्ष्मणस्य रामस्य सीता सकृत्समीक्ष्यैव तात्कालिकापातविचारं कृत्वैव प्रसह्य हृता तदैव ते चित्तं यमुना यामुनं हृदमिव सुनिश्चितं भजेत निश्चयभजनार्हम् । यथा यमुना पृथिव्यामवतारसमये एव स्वहृदं पूरयति, कालान्तरे तु समुद्रं गतत्वात्तज्जलस्य तत्पूरणासंभवः, एवमस्माभिः सह विचारस्य स एव कालः, इदानीं त्वनर्थनिश्चयो जात एवेति विचारो निष्फल इति क्रोधजा व्यङ्गयोक्तिः ॥ 6.12.28॥</div><br/>
                </div>
                <div class="verse" type="shloka" id="RAM_k06_S012_V029">
                    <div class="versetext" uvacha="Valmiki">सर्वमेतन्महाराज कृतमप्रतिमं तव।<br/> विधीयेत सहास्माभिरादावेवास्य कर्मणः॥ 6.12.29॥</div>
                    <div class="vyakhya" id="RAM_k06_S012_V029_B001">व्यङ्गयतयोक्तमेव साक्षादप्याह- सर्वमिति । यदेतद्वञ्चनापूर्वं प्रसह्य परदारहरणादिकृतमेतत्सर्वं महाराज, तवाप्रतिममनुचितम् । इदानीं विचारोऽपि निष्फल इत्याह- विधीयेतेति । अस्य कर्मणः करणमुद्दिश्य प्रवृत्तिकाल एवं यद्यस्माभिः सह मन्त्रयेत तदा विधीयेतास्माभिः अस्य निवारणमिति शेषः। इदानीं क्रियमाणो विचारस्तु गतजलसेतुबन्धनसम इति भावः ॥ 6.12.29॥</div><br/>
                </div>
                <div class="verse" type="shloka" id="RAM_k06_S012_V030">
                    <div class="versetext" uvacha="Valmiki">न्यायेन राजकार्याणि यः करोति दशानन।<br/> न स संतप्यते पश्चान्निश्चितार्थमतिर्नृपः॥ 6.12.30॥</div>
                    <div class="vyakhya" id="RAM_k06_S012_V030_B001">अथ मन्त्रिभिरसंमन्त्र्य कृतं निन्द्यकर्म पश्चात्परितापाय भवतीत्याह- न्यायेनेति । प्रथमं मन्त्रिभिः सह निश्चितार्थमतिर्भूत्वा यो नृपतिर्यायेन राजकार्याणि करोति स तत्कार्यं कृत्वा पश्चान्न संतप्यते ॥ 6.12.30॥</div><br/>
                </div>
                <div class="verse" type="shloka" id="RAM_k06_S012_V031">
                    <div class="versetext" uvacha="Valmiki">अनुपायेन कर्माणि विपरीतानि यानि च।<br/> क्रियमाणानि दुष्यन्ति हवींष्यप्रयतेष्विव॥ 6.12.31॥</div>
                    <div class="vyakhya" id="RAM_k06_S012_V031_B001">अन्यथा व्यतिरेकमप्याह- अनुपायेनेति । मन्त्रिभिः सह सामाद्युपायविचारानालम्बनेन मोहात्स्वयमेव यानि विपरीतान्यन्यायकृत्यानि करोति तानि तथा क्रियमाणानि दुष्यन्ति कश्मलं प्रापयन्ति । अप्रयतेष्वभिचारत्वादपवित्रेषु यागेषु हुतानि हवींषीव। तानि तु <span class="quote">प्रत्यगेनमभिचारस्तृणुते</span> इति कर्तारं कश्मलं प्रापयन्त्येव । तद्वदिदं कर्मापाततः सुखमिव भासमानमपि परिणामे दुःखायैवेति भावः॥ 6.12.31॥</div><br/>
                </div>
                <div class="verse" type="shloka" id="RAM_k06_S012_V032">
                    <div class="versetext" uvacha="Valmiki">यः पश्चात् पूर्वकार्याणि कर्माण्यभिचिकीर्षति।<br/> पूर्वं चापरकार्याणि स न वेद नयानयौ॥ 6.12.32॥</div>
                    <div class="vyakhya" id="RAM_k06_S012_V032_B001">यथाकालं यस्य कर्मानारम्भः स मूर्ख इत्याह-य इति । पूर्वकार्याणि प्रथमकर्तव्यानि कर्माणि पश्चादभिचिकीर्षति । एवं पश्चात्कर्तव्यानि पूर्वं करोति । स नयानयौ न वेद। साम्नि प्रथमं प्रयोक्तव्ये दण्डम्, दण्डे पश्चात्प्रयोक्तव्ये साम चेत्यर्थः । यद्वा विचारानन्तरं कर्मकरणमुचितम् । तद्वैपरीत्यं कुर्वस्तु नीत्यनीत्यज्ञानीत्यर्थः ॥ 6.12.32॥</div><br/>
                </div>
                <div class="verse" type="shloka" id="RAM_k06_S012_V033">
                    <div class="versetext" uvacha="Valmiki">चपलस्य तु कृत्येषु प्रसमीक्ष्याधिकं बलम्।<br/> छिद्रमन्ये प्रपद्यन्ते क्रौञ्चस्य खमिव द्विजाः॥ 6.12.33॥</div>
                    <div class="vyakhya" id="RAM_k06_S012_V033_B001">विषयचपलस्य बलमप्यप्रयोजनमित्याह - चपलस्येति । अन्ये शत्रवः परस्याधिकं बलं प्रसमीक्ष्यापि कृत्येषु चपलस्य तस्य निग्रहाय क्षिप्रं रन्ध्रं प्रपद्यन्ते । द्विजा हंसा अलङ्घयस्यापि क्रौञ्चपर्वतस्य लङ्घनाय कुमारशक्तिक्कृतं खं रन्ध्रमिव॥ 6.12.33॥</div><br/>
                </div>
                <div class="verse" type="shloka" id="RAM_k06_S012_V034">
                    <div class="versetext" uvacha="Valmiki">त्वयेदं महदारब्धं कार्यमप्रतिचिन्तितम्।<br/> दिष्ट्या त्वां नावधीद् रामो विषमिश्रमिवामिषम्॥ 6.12.34॥</div>
                    <div class="vyakhya" id="RAM_k06_S012_V034_B001">एवं कर्म कृतवतस्तवैतावत्कालं जीवनमतिभाग्यवशादित्याह - त्वयेति । येन त्वयाप्रतिचिन्तितं भाविफलचिन्तारहितं यदिदं महत्कार्यं प्रबलदारहरणरूपमारब्धं तं त्वां रामोऽतिप्रबलोऽपि दिष्टया नावधीत् । विपमिश्रमामिषं भोज्यं वस्तु भोक्तारं यथा हन्ति तद्वदित्यर्थः ॥ 6.12.34॥</div><br/>
                </div>
                <div class="verse" type="shloka" id="RAM_k06_S012_V035">
                    <div class="versetext" uvacha="Valmiki">तस्मात् त्वया समारब्धं कर्म ह्यप्रतिमं परैः।<br/> अहं समीकरिष्यामि हत्वा शत्रूंस्तवानघ॥ 6.12.35॥</div>
                    <div class="vyakhya" id="RAM_k06_S012_V035_B001">एवंगते स्वकर्तव्यमाह-तस्मादिति । यस्मात्त्वत्या परैः प्रवलशत्रुभिरप्रतिममनुचितं कर्मारब्धम्, यतश्च सामदानेनेच्छसि मारीचेनेवास्माभिरपि राजत्वात्ते चित्तमनुसर्तव्यमेव । तस्मादहं तव शत्रून्हत्वा तव कार्यं समीकरिष्यामि संपादयिष्यामि । यद्वा त्वया समीकरिष्यामि त्वं यथा युद्धं करिष्यति तथाहमपि परैर्योत्स्यामि, न तु विभीषणवत्त्वां त्यक्ष्यामीति व्यङ्गयम् ॥ 6.12.35॥</div><br/>
                </div>
                <div class="verse" type="shloka" id="RAM_k06_S012_V036">
                    <div class="versetext" uvacha="Valmiki">अहमुत्सादयिष्यामि शत्रूंस्तव निशाचर।<br/> यदि शक्रविवस्वन्तौ यदि पावकमारुतौ।<br/> तावहं योधयिष्यामि कुबेरवरुणावपि॥ 6.12.36॥</div>
                    <div class="vyakhya" id="RAM_k06_S012_V036_B001">युक्तमेव राज्ञः प्रीतयेऽभ्यस्यति सत्यत्वप्रत्यायनाय - अहमिति । याद शऋविवस्वन्ती तत्तद्देवतारूपौ स्यातां तथापि तावहं योधयिष्यामीत्यन्वयः ॥ 6.12.36॥</div><br/>
                </div>
                <div class="verse" type="shloka" id="RAM_k06_S012_V037">
                    <div class="versetext" uvacha="Valmiki">गिरिमात्रशरीरस्य महापरिघयोधिनः।<br/> नर्दतस्तीक्ष्णदंष्ट्रस्य बिभीयाद् वै पुरंदरः॥ 6.12.37॥</div>
                    <div class="vyakhya" id="RAM_k06_S012_V037_B001">गिरिमात्रशरीरस्य गिरिप्रमाणदेहस्य ॥ 6.12.37॥</div><br/>
                </div>
                <div class="verse" type="shloka" id="RAM_k06_S012_V038">
                    <div class="versetext" uvacha="Valmiki">पुनर्मां स द्वितीयेन शरेण निहनिष्यति।<br/> ततोऽहं तस्य पास्यामि रुधिरं काममाश्वस॥ 6.12.38॥</div>
                    <div class="vyakhya" id="RAM_k06_S012_V038_B001">पुनरिति । यदि मां स राम एकेन शरेणाहत्य पुनर्द्वितीयेन शरेण निहनिष्यति यावत्ततः पूर्वमेव तस्य रुधिरं पास्यामि । काममाश्वस॥ 6.12.38॥</div><br/>
                </div>
                <div class="verse" type="shloka" id="RAM_k06_S012_V039">
                    <div class="versetext" uvacha="Valmiki">वधेन वै दाशरथेः सुखावहं जयं तवाहर्तुमहं यतिष्ये।<br/> हत्वा च रामं सह लक्ष्मणेन खादामि सर्वान् हरियूथमुख्यान्॥ 6.12.39॥</div>
                    <div class="vyakhya" id="RAM_k06_S012_V039_B001"></div><br/>
                </div>
                <div class="verse" type="shloka" id="RAM_k06_S012_V040">
                    <div class="versetext" uvacha="Valmiki">रमस्व कामं पिब चाग्र्यवारुणीं कुरुष्व कार्याणि हितानि विज्वरः।<br/> मया तु रामे गमिते यमक्षयं चिराय सीता वशगा भविष्यति॥ 6.12.40॥</div>
                    <div class="vyakhya" id="RAM_k06_S012_V040_B001">ते सुखावहं जयं दाशरथेर्वधेन तवाहमाहर्तुं कर्तुं यतिष्ये । फलं तु दैवायत्तमिति भावः । खादामि खादिष्ये॥ 6.12.39,40॥</div><br/>
                </div>
                <div class="authorline">इत्यार्षे श्रीमद्रामायणे वल्मीकीय आदिकाव्ये युद्धकाण्डे द्वादशः सर्गः ॥ 12 ॥</div>
            </div>
        </strong>
    </div>
</body>
</html>