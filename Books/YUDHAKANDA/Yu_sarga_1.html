<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Yu_sarga_1</title>
    <link rel="Textsheet" href="/Yu_sarga_1.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>युद्धकाण्डे प्रथमः सर्गः</h1>
            <div class="section" id="RAM_k06_S001" type="sarga" data-name=" sarga" data-title="युद्धकाण्डे प्रथमः सर्गः ">
                <div class="verse" type="shloka" id="RAM_k06_S001_V001">
                    <div class="versetext" uvacha="Valmiki">श्रुत्वा हनूमतो वाक्यं यथावदभिभाषितम्।<br/>रामः प्रीतिसमायुक्तो वाक्यमुत्तरमब्रवीत्॥ 6.1.1॥</div>
                    <div class="vyakhya" id="RAM_k06_S001_V001_B001"><span class="quote">युद्धे रक्षोगणान्हत्वा पुष्पकेण निजां पुरीम् । सीतया सह चागत्य रेजे रामोऽभिषेचितः ॥</span><br/>एवं हनूमतः सकाशात्सीतावृत्तान्तं श्रुत्वा कृतकार्ये भृत्ये स्वामिन उचितां वृत्तिं लोकेभ्य उपदेष्टुं हनूमन्तमस्तौषीदित्याह - श्रुत्वेति । उत्तरं प्रियश्रवणोत्तरकालयोग्यम् ॥ 6.1.1॥</div><br/>
                </div>
                <div class="verse" type="shloka" id="RAM_k06_S001_V002">
                    <div class="versetext" uvacha="Valmiki">कृतं हनूमता कार्यं सुमहद् भुवि दुर्लभम्।<br/>मनसापि यदन्येन न शक्यं धरणीतले॥ 6.1.2॥</div>
                    <div class="vyakhya" id="RAM_k06_S001_V002_B001">भुवि दुर्लभं भूलोके दुःखेन लभ्यं यद्वस्तु सीतारूपं तद्विषयं यत्कार्यमन्वेषणरूपं तद्धनूमता कृतं यद्धरणीतलेऽन्येन मनसापि न शक्यम् । कर्तुमिति शेषः । अतएव दुर्लभत्वमुक्तम् ॥ 6.1.2॥</div><br/>
                </div>
                <div class="verse" type="shloka" id="RAM_k06_S001_V003">
                    <div class="versetext" uvacha="Valmiki">नहि तं परिपश्यामि यस्तरेत महोदधिम्।<br/>अन्यत्र गरुडाद् वायोरन्यत्र च हनूमतः॥ 6.1.3॥</div>
                    <div class="vyakhya" id="RAM_k06_S001_V003_B001">अन्याशक्यत्वमेवाह - नहीति ॥ 6.1.3॥</div><br/>
                </div>
                <div class="verse" type="shloka" id="RAM_k06_S001_V004">
                    <div class="versetext" uvacha="Valmiki">देवदानवयक्षाणां गन्धर्वोरगरक्षसाम्।<br/>अप्रधृष्यां पुरीं लङ्कां रावणेन सुरक्षिताम्॥ 6.1.4॥</div>
                    <div class="vyakhya" id="RAM_k06_S001_V004_B001">देवदानवयक्षाणामिति करणे शेषत्वेन विवक्षिते षष्ठी ॥ 6.1.4॥</div><br/>
                </div>
                <div class="verse" type="shloka" id="RAM_k06_S001_V005">
                    <div class="versetext" uvacha="Valmiki">प्रविष्टः सत्त्वमाश्रित्य जीवन् को नाम निष्क्रमेत्।<br/>को विशेत् सुदुराधर्षां राक्षसैश्च सुरक्षिताम्॥ 6.1.5॥</div>
                    <div class="vyakhya" id="RAM_k06_S001_V005_B001">तां प्रविष्टो निष्क्रमेत्पुनः स्वदेशमागच्छेत् । प्रवेशोऽपि दुर्लभइत्याह- क इति । यो हनूमतः समो न स्यात्स को विशेदित्यन्वयः ॥ 6.1.5॥</div><br/>
                </div>
                <div class="verse" type="shloka" id="RAM_k06_S001_V006">
                    <div class="versetext" uvacha="Valmiki">यो वीर्यबलसम्पन्नो न समः स्याद्धनूमतः।<br/>भृत्यकार्यं हनुमता सुग्रीवस्य कृतं महत्।<br/>एवं विधाय स्वबलं सदृशं विक्रमस्य च॥ 6.1.6॥</div>
                    <div class="vyakhya" id="RAM_k06_S001_V006_B001">विक्रमस्य सदृशं स्वबलं स्वबलकार्यं समुद्रलङ्घनलङ्गाप्रवेशरूपं विधाय हनूमता महदुक्तादधिकमपि सुग्रीवस्य भृत्यकार्यं सुग्रीवभृत्यत्वोचितं कार्यं सीतादर्शनवनभङ्गादिरूपं कृतम् ॥ 6.1.6॥</div><br/>
                </div>
                <div class="verse" type="shloka" id="RAM_k06_S001_V007">
                    <div class="versetext" uvacha="Valmiki">यो हि भृत्यो नियुक्तः सन् भर्त्रा कर्मणि दुष्करे।<br/>कुर्यात् तदनुरागेण तमाहुः पुरुषोत्तमम्॥ 6.1.7॥</div>
                    <div class="vyakhya" id="RAM_k06_S001_V007_B001">हनुमतो भृत्योत्तमत्वं दर्शयितुमुत्तमादिभृत्यानां लक्षणान्याह-यो हीति । यो भृत्यो भर्त्रा दुष्करे कर्मणि नियुक्तस्तत्कार्यं कृत्वा तदनुरागेणोक्तकार्याविरोधेन कार्यान्तरमपि कुर्यात्तं पुरुषोत्तमं भृत्यपुरुषेषु श्रेष्ठमाहुः ॥ 6.1.7॥</div><br/>
                </div>
                <div class="verse" type="shloka" id="RAM_k06_S001_V008">
                    <div class="versetext" uvacha="Valmiki">यो नियुक्तः परं कार्यं न कुर्यान्नृपतेः प्रियम्।<br/>भृत्यो युक्तः समर्थश्च तमाहुर्मध्यमं नरम्॥ 6.1.8॥</div>
                    <div class="vyakhya" id="RAM_k06_S001_V008_B001">यस्तु युक्तो बुद्ध्या समर्थश्च सन्परं स्वामिसंदिष्टादधिकं नृपतेः प्रियं न कुर्यात्किं तु संदिष्टमेव कुर्यात्तं मध्यममाहुः । <span class="quote">भृत्यस्तु यः परं कार्यं न कुर्यान्नृपतेः प्रियम् । भृत्योऽभृत्यः समर्थोऽपि तमाहर्मध्यमं नरम् ॥ </span> इति पाठे यः समर्थोऽपि भृत्यः परं कार्यं न कुर्यात्स भृत्य उक्तमात्रकरणादधिकाकरणाच्चाभृत्यः, अतस्तं मध्यममाहुः ॥ 6.1.8॥</div><br/>
                </div>
                <div class="verse" type="shloka" id="RAM_k06_S001_V009">
                    <div class="versetext" uvacha="Valmiki">नियुक्तो नृपतेः कार्यं न कुर्याद् यः समाहितः।<br/>भृत्यो युक्तः समर्थश्च तमाहुः पुरुषाधमम्॥ 6.1.9॥</div>
                    <div class="vyakhya" id="RAM_k06_S001_V009_B001">यो नियुक्तो नृपतेरुक्तमपि कार्यं न कुर्यात्तम-धममाहुः ॥ 6.1.9॥</div><br/>
                </div>
                <div class="verse" type="shloka" id="RAM_k06_S001_V010">
                    <div class="versetext" uvacha="Valmiki">तन्नियोगे नियुक्तेन कृतं कृत्यं हनूमता।<br/>न चात्मा लघुतां नीतः सुग्रीवश्चापि तोषितः॥ 6.1.10॥</div>
                    <div class="vyakhya" id="RAM_k06_S001_V010_B001">अथ हनूमत उत्तमत्वं दर्शयति - तदिति । नियोगे सीतान्वेषणमात्रे । कृत्यमधिकमपि कृत्यं कृतम् । अत उत्तमभृत्योऽयमिति भावः । उत्तमत्वे युक्त्यन्तरमप्याह - न चात्मेति । रक्षोभिरपराजितत्वात् । सुग्रीवश्चापि तोषितः । अधिककार्यकरणादित्यर्थः ॥ 6.1.10॥</div><br/>
                </div>
                <div class="verse" type="shloka" id="RAM_k06_S001_V011">
                    <div class="versetext" uvacha="Valmiki">अहं च रघुवंशश्च लक्ष्मणश्च महाबलः।<br/>वैदेह्या दर्शनेनाद्य धर्मतः परिरक्षिताः॥ 6.1.11॥</div>
                    <div class="vyakhya" id="RAM_k06_S001_V011_B001">धर्मतः । धर्मं प्राप्येत्यर्थः । एतेन स्वाम्याज्ञापालनेन भृत्यस्य धर्मोऽपि सूचितः । मदादयः परिरक्षिताः । सीतासमाचारालाभेन मन्नाशो मन्नाशाच्च लक्ष्मणभरतादीनां च नाश इति सर्वनाशप्रसङ्ग इति भावः ॥ 6.1.11॥</div><br/>
                </div>
                <div class="verse" type="shloka" id="RAM_k06_S001_V012">
                    <div class="versetext" uvacha="Valmiki">इदं तु मम दीनस्य मनो भूयः प्रकर्षति।<br/>यदिहास्य प्रियाख्यातुर्न कुर्मि सदृशं प्रियम्॥ 6.1.12॥</div>
                    <div class="vyakhya" id="RAM_k06_S001_V012_B001">एवं हनूमत्कर्मणः सुखजनकत्वेऽपि तत्प्रत्युपकाराकरणजो विषादः सीताश्रवणजमानन्दमपि तिरोधाय मां संतापयतीत्याह - इदं त्विति । न कुर्मि न करोमि । सदृशं एतत्कृतप्रियसदृशं प्रियम् ॥ 6.1.12॥</div><br/>
                </div>
                <div class="verse" type="shloka" id="RAM_k06_S001_V013">
                    <div class="versetext" uvacha="Valmiki">एष सर्वस्वभूतस्तु परिष्वङ्गो हनूमतः।<br/>मया कालमिमं प्राप्य दत्तस्तस्य महात्मनः॥ 6.1.13॥</div>
                    <div class="vyakhya" id="RAM_k06_S001_V013_B001">तत्तुल्यप्रियान्तरमपश्यन्नात्मपरिष्वङ्गमेव तथापश्यन्नाह - एष इति । सर्वस्वभूतः । भगवद्देहस्य शुद्धानन्दरूपत्वात्स्वालिङ्गनस्य सर्वस्वभूतत्वं बोध्यम् । <span class="quote">आनन्द एव हि भगवतः सर्वस्वम् । आनन्द एव हि मायया रामादिदेहत्वेन भासते</span> इति गीताभाष्यविष्णुसहस्त्रनामभाष्ययोर्भगवत्पादैः स्पष्टमेवोक्तम् । ब्रह्माण्डपुराणादिषु चैवं परिष्वङ्गद्वारा ब्रह्मानन्दार्पणमेव हनूमते कृतमिति बोधितम् । तस्य हनूमत उत्तमभृत्यस्य हनूमतः ॥ 6.1.13॥</div><br/>
                </div>
                <div class="verse" type="shloka" id="RAM_k06_S001_V014">
                    <div class="versetext" uvacha="Valmiki">इत्युक्त्वा प्रीतिहृष्टाङ्गो रामस्तं परिषस्वजे।<br/>हनूमन्तं कृतात्मानं कृतकार्यमुपागतम्॥ 6.1.14॥</div>
                    <div class="vyakhya" id="RAM_k06_S001_V014_B001">प्रीतिहृष्टाङ्गः प्रीतिपुलकितगात्रः । हनुमन्तमित्यादिपूर्वान्वाये ॥ 6.1.14॥</div><br/>
                </div>
                <div class="verse" type="shloka" id="RAM_k06_S001_V015">
                    <div class="versetext" uvacha="Valmiki">ध्यात्वा पुनरुवाचेदं वचनं रघुसत्तमः।<br/>हरीणामीश्वरस्यापि सुग्रीवस्योपशृण्वतः॥ 6.1.15॥</div>
                    <div class="vyakhya" id="RAM_k06_S001_V015_B001">ध्यात्वा । समुद्रतरणं कथं स्यादिति संचिन्त्येत्यर्थः । सुग्रीवस्येति सप्तम्यर्थे षष्ठी । शृण्वति सत्युवाचेत्यन्वयः ॥ 6.1.15॥</div><br/>
                </div>
                <div class="verse" type="shloka" id="RAM_k06_S001_V016">
                    <div class="versetext" uvacha="Valmiki">सर्वथा सुकृतं तावत् सीतायाः परिमार्गणम्।<br/>सागरं तु समासाद्य पुनर्नष्टं मनो मम॥ 6.1.16॥</div>
                    <div class="vyakhya" id="RAM_k06_S001_V016_B001">सुकृतम् । अधिकस्यापि करणादित्यर्थः । समासाद्य दुस्तरत्वमालोच्य । पुनर्नष्टं सीतावृत्तान्तश्रवणेन हृष्टमपि पुनर्विषादं प्राप्तम् ॥ 6.1.16॥</div><br/>
                </div>
                <div class="verse" type="shloka" id="RAM_k06_S001_V017">
                    <div class="versetext" uvacha="Valmiki">कथं नाम समुद्रस्य दुष्पारस्य महाम्भसः।<br/>हरयो दक्षिणं पारं गमिष्यन्ति समागताः॥ 6.1.17॥</div>
                    <div class="vyakhya" id="RAM_k06_S001_V017_B001">समागता मिलिताः ॥ 6.1.17॥</div><br/>
                </div>
                <div class="verse" type="shloka" id="RAM_k06_S001_V018">
                    <div class="versetext" uvacha="Valmiki">यद्यप्येष तु वृत्तान्तो वैदेह्या गदितो मम।<br/>समुद्रपारगमने हरीणां किमिवोत्तरम्॥ 6.1.18॥</div>
                    <div class="vyakhya" id="RAM_k06_S001_V018_B001">किं चैष वितर्को न ममैव, किं तु सीताया अपीत्याह - यद्यपीति । यद्यपीत्यप्यर्थे । एष तु वृत्तान्तो मम वैदेह्यापि गदितः, अतो हरीणां पारगमने किमिवोत्तरम् । उत्तरकालोचितं कर्म किमित्यर्थः॥ 6.1.18॥</div><br/>
                </div>
                <div class="verse" type="shloka" id="RAM_k06_S001_V019">
                    <div class="versetext" uvacha="Valmiki">इत्युक्त्वा शोकसम्भ्रान्तो रामः शत्रुनिबर्हणः।<br/>हनूमन्तं महाबाहुस्ततो ध्यानमुपागमत्॥ 6.1.19॥</div>
                    <div class="vyakhya" id="RAM_k06_S001_V019_B001">शोकसंभ्रान्तः । ज्ञातेऽपि सीतावृत्तान्ते तत्प्राप्तिप्रतिबन्धपर्यालोचनया कलुषितान्तःकरण इत्यर्थः । ध्यानं ध्यानमिव तरणोपायविषयचिन्तानिव ॥ 6.1.19॥</div><br/>
                </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये युद्धकाण्डे प्रथमः सर्गः ॥ 1 ॥</div>
        </div>
        </strong>
    </div>
</body>
</html>