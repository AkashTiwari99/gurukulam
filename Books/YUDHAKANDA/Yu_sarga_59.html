<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Yuddha Kanda - Sarga 59</title>
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>युद्धकाण्डे एकोनषष्टितमः सर्गः</h1>
            <div class="section" id="RAM_k06_S059" type="sarga" data-name="sarga" data-title="युद्धकाण्डे एकोनषष्टितमः सर्गः">
                <div class="verse" type="shloka" id="RAM_k06_S059_V001">
                    <div class="versetext" uvacha="Valmiki">तस्मिन् हते राक्षससैन्यपाले प्लवंगमानामृषभेण युद्धे।<br/> भीमायुधं सागरवेगतुल्यं विदुद्रुवे राक्षसराजसैन्यम्॥ 6.59.1॥</div>
                    <div class="vyakhya" id="RAM_k06_S059_V001_B001"></div><br/>
                </div>
                <div class="verse" type="shloka" id="RAM_k06_S059_V002">
                    <div class="versetext" uvacha="Valmiki">गत्वा तु रक्षोधिपतेः शशंसुः सेनापतिं पावकसूनुशस्तम्।<br/> तच्चापि तेषां वचनं निशम्य रक्षोधिपः क्रोधवशं जगाम॥ 6.59.2॥</div>
                    <div class="vyakhya" id="RAM_k06_S059_V002_B001"></div><br/>
                </div>
                <div class="verse" type="shloka" id="RAM_k06_S059_V003">
                    <div class="versetext" uvacha="Valmiki">संख्ये प्रहस्तं निहतं निशम्य क्रोधार्दितः शोकपरीतचेताः।<br/> उवाच तान् राक्षसयूथमुख्यानिन्द्रो यथा निर्जरयूथमुख्यान्॥ 6.59.3॥</div>
                    <div class="vyakhya" id="RAM_k06_S059_V003_B001"></div><br/>
                </div>
                <div class="verse" type="shloka" id="RAM_k06_S059_V004">
                    <div class="versetext" uvacha="Valmiki">नावज्ञा रिपवे कार्या यैरिन्द्रबलसादनः।<br/> सूदितः सैन्यपालो मे सानुयात्रः सकुञ्जरः॥ 6.59.4॥</div>
                    <div class="vyakhya" id="RAM_k06_S059_V004_B001"></div><br/>
                </div>
                <div class="verse" type="shloka" id="RAM_k06_S059_V005">
                    <div class="versetext" uvacha="Valmiki">सोऽहं रिपुविनाशाय विजयायाविचारयन्।<br/> स्वयमेव गमिष्यामि रणशीर्षं तदद्भुतम्॥ 6.59.5॥</div>
                    <div class="vyakhya" id="RAM_k06_S059_V005_B001"></div><br/>
                </div>
                <div class="verse" type="shloka" id="RAM_k06_S059_V006">
                    <div class="versetext" uvacha="Valmiki">अद्य तद् वानरानीकं रामं च सहलक्ष्मणम्।<br/> निर्दहिष्यामि बाणौघैर्वनं दीप्तैरिवाग्निभिः।<br/> अद्य संतर्पयिष्यामि पृथिवीं कपिशोणितैः॥ 6.59.6॥</div>
                    <div class="vyakhya" id="RAM_k06_S059_V006_B001"></div><br/>
                </div>
                <div class="verse" type="shloka" id="RAM_k06_S059_V007">
                    <div class="versetext" uvacha="Valmiki">स एवमुक्त्वा ज्वलनप्रकाशं रथं तुरंगोत्तमराजियुक्तम्।<br/> प्रकाशमानं वपुषा ज्वलन्तं समारुरोहामरराजशत्रुः ॥ 6.59.7॥</div>
                    <div class="vyakhya" id="RAM_k06_S059_V007_B001"></div><br/>
                </div>
                <div class="verse" type="shloka" id="RAM_k06_S059_V008">
                    <div class="versetext" uvacha="Valmiki">स शङ्खभेरीपणवप्रणादैरास्फोटितक्ष्वेडितसिंहनादैः ।<br/> पुण्यैः स्तवैश्चापि सुपूज्यमानस्तदा ययौ राक्षसराजमुख्यः॥ 6.59.8॥</div>
                    <div class="vyakhya" id="RAM_k06_S059_V008_B001"></div><br/>
                </div>
                <div class="verse" type="shloka" id="RAM_k06_S059_V009">
                    <div class="versetext" uvacha="Valmiki">स शैलजीमूतनिकाशरूपैर्मांसाशनैः पावकदीप्तनेत्रैः।<br/> बभौ वृतो राक्षसराजमुख्यो भूतैर्वृतो रुद्र इवामरेशः॥ 6.59.9॥</div>
                    <div class="vyakhya" id="RAM_k06_S059_V009_B001"></div><br/>
                </div>
                <div class="verse" type="shloka" id="RAM_k06_S059_V010">
                    <div class="versetext" uvacha="Valmiki">ततो नगर्याः सहसा महौजा निष्क्रम्य तद् वानरसैन्यमुग्रम्।<br/> महार्णवाभ्रस्तनितं ददर्श समुद्यतं पादपशैलहस्तम्॥ 6.59.10॥</div>
                    <div class="vyakhya" id="RAM_k06_S059_V010_B001"></div><br/>
                </div>
                <div class="verse" type="shloka" id="RAM_k06_S059_V011">
                    <div class="versetext" uvacha="Valmiki">तद् राक्षसानीकमतिप्रचण्डमालोक्य रामो भुजगेन्द्रबाहुः।<br/> विभीषणं शस्त्रभृतां वरिष्ठमुवाच सेनानुगतः पृथुश्रीः॥ 6.59.11॥</div>
                    <div class="vyakhya" id="RAM_k06_S059_V011_B001"></div><br/>
                </div>
                <div class="verse" type="shloka" id="RAM_k06_S059_V012">
                    <div class="versetext" uvacha="Valmiki">नानापताकाध्वजछत्रजुष्टं प्रासासिशूलायुधशस्त्रजुष्टम्।<br/> कस्येदमक्षोभ्यमभीरुजुष्टं सैन्यं महेन्द्रोपमनागजुष्टम्॥ 6.59.12॥</div>
                    <div class="vyakhya" id="RAM_k06_S059_V012_B001"></div><br/>
                </div>
                <div class="verse" type="shloka" id="RAM_k06_S059_V013">
                    <div class="versetext" uvacha="Valmiki">ततस्तु रामस्य निशम्य वाक्यं विभीषणः शक्रसमानवीर्यः।<br/> शशंस रामस्य बलप्रवेकं महात्मनां राक्षसपुंगवानाम्॥ 6.59.13॥</div>
                    <div class="vyakhya" id="RAM_k06_S059_V013_B001"></div><br/>
                </div>
                <div class="verse" type="shloka" id="RAM_k06_S059_V014">
                    <div class="versetext" uvacha="Valmiki">योऽसौ गजस्कन्धगतो महात्मा नवोदितार्कोपमताम्रवक्त्रः।<br/> संकम्पयन्नागशिरोऽभ्युपैति ह्यकम्पनं त्वेनमवेहि राजन्॥ 6.59.14॥</div>
                    <div class="vyakhya" id="RAM_k06_S059_V014_B001"></div><br/>
                </div>
                <div class="verse" type="shloka" id="RAM_k06_S059_V015">
                    <div class="versetext" uvacha="Valmiki">योऽसौ रथस्थो मृगराजकेतुर्धुन्वन् धनुः शक्रधनुःप्रकाशम्।<br/> करीव भात्युग्रविवृत्तदंष्ट्रः स इन्द्रजिन्नाम वरप्रधानः॥ 6.59.15॥</div>
                    <div class="vyakhya" id="RAM_k06_S059_V015_B001"></div><br/>
                </div>
                <div class="verse" type="shloka" id="RAM_k06_S059_V016">
                    <div class="versetext" uvacha="Valmiki">यश्चैष विन्ध्यास्तमहेन्द्रकल्पो धन्वी रथस्थोऽतिरथोऽतिवीरः।<br/> विस्फारयंश्चापमतुल्यमानं नाम्नातिकायोऽतिविवृद्धकायः॥ 6.59.16॥</div>
                    <div class="vyakhya" id="RAM_k06_S059_V016_B001"></div><br/>
                </div>
                <div class="verse" type="shloka" id="RAM_k06_S059_V017">
                    <div class="versetext" uvacha="Valmiki">योऽसौ नवार्कोदितताम्रचक्षुरारुह्य घण्टानिनदप्रणादम्।<br/> गजं खरं गर्जति वै महात्मा महोदरो नाम स एष वीरः॥ 6.59.17॥</div>
                    <div class="vyakhya" id="RAM_k06_S059_V017_B001"></div><br/>
                </div>
                <div class="verse" type="shloka" id="RAM_k06_S059_V018">
                    <div class="versetext" uvacha="Valmiki">योऽसौ हयं काञ्चनचित्रभाण्डमारुह्य संध्याभ्रगिरिप्रकाशम्।<br/> प्रासं समुद्यम्य मरीचिनद्धं पिशाच एषोऽशनितुल्यवेगः॥ 6.59.18॥</div>
                    <div class="vyakhya" id="RAM_k06_S059_V018_B001"></div><br/>
                </div>
                <div class="verse" type="shloka" id="RAM_k06_S059_V019">
                    <div class="versetext" uvacha="Valmiki">यश्चैष शूलं निशितं प्रगृह्य विद्युत्प्रभं किंकरवज्रवेगम्।<br/> वृषेन्द्रमास्थाय शशिप्रकाशमायाति योऽसौ त्रिशिरा यशस्वी॥ 6.59.19॥</div>
                    <div class="vyakhya" id="RAM_k06_S059_V019_B001"></div><br/>
                </div>
                <div class="verse" type="shloka" id="RAM_k06_S059_V020">
                    <div class="versetext" uvacha="Valmiki">असौ च जीमूतनिकाशरूपः कुम्भः पृथुव्यूढसुजातवक्षाः।<br/> समाहितः पन्नगराजकेतुर्विस्फारयन् याति धनुर्विधुन्वन्॥ 6.59.20॥</div>
                    <div class="vyakhya" id="RAM_k06_S059_V020_B001"></div><br/>
                </div>
                <div class="verse" type="shloka" id="RAM_k06_S059_V021">
                    <div class="versetext" uvacha="Valmiki">यश्चैष जाम्बूनदवज्रजुष्टं दीप्तं सधूमं परिघं प्रगृह्य।<br/> आयाति रक्षोबलकेतुभूतो योऽसौ निकुम्भोऽद्भुतघोरकर्मा॥ 6.59.21॥</div>
                    <div class="vyakhya" id="RAM_k06_S059_V021_B001"></div><br/>
                </div>
                <div class="verse" type="shloka" id="RAM_k06_S059_V022">
                    <div class="versetext" uvacha="Valmiki">यश्चैष चापासिशरौघजुष्टं पताकिनं पावकदीप्तरूपम्।<br/> रथं समास्थाय विभात्युदग्रो नरान्तकोऽसौ नगशृङ्गयोधी॥ 6.59.22॥</div>
                    <div class="vyakhya" id="RAM_k06_S059_V022_B001"></div><br/>
                </div>
                <div class="verse" type="shloka" id="RAM_k06_S059_V023">
                    <div class="versetext" uvacha="Valmiki">यश्चैष नानाविधघोररूपैर्व्याघ्रोष्ट्रनागेन्द्रमृगाश्ववक्त्रैः ।<br/> भूतैर्वृतो भाति विवृत्तनेत्रैर्योऽसौ सुराणामपि दर्पहन्ता॥ 6.59.23॥</div>
                    <div class="vyakhya" id="RAM_k06_S059_V023_B001"></div><br/>
                </div>
                <div class="verse" type="shloka" id="RAM_k06_S059_V024">
                    <div class="versetext" uvacha="Valmiki">यत्रैतदिन्दुप्रतिमं विभाति छत्रं सितं सूक्ष्मशलाकमग्र्यम्।<br/> अत्रैष रक्षोधिपतिर्महात्मा भूतैर्वृतो रुद्र इवावभाति॥ 6.59.24॥</div>
                    <div class="vyakhya" id="RAM_k06_S059_V024_B001"></div><br/>
                </div>
                <div class="verse" type="shloka" id="RAM_k06_S059_V025">
                    <div class="versetext" uvacha="Valmiki">असौ किरीटी चलकुण्डलास्यो नगेन्द्रविन्ध्योपमभीमकायः।<br/> महेन्द्रवैवस्वतदर्पहन्ता रक्षोधिपः सूर्य इवावभाति॥ 6.59.25॥</div>
                    <div class="vyakhya" id="RAM_k06_S059_V025_B001"></div><br/>
                </div>
                <div class="verse" type="shloka" id="RAM_k06_S059_V026">
                    <div class="versetext" uvacha="Valmiki">प्रत्युवाच ततो रामो विभीषणमरिंदमः।<br/> अहो दीप्तमहातेजा रावणो राक्षसेश्वरः॥ 6.59.26॥</div>
                    <div class="vyakhya" id="RAM_k06_S059_V026_B001"></div><br/>
                </div>
                <div class="verse" type="shloka" id="RAM_k06_S059_V027">
                    <div class="versetext" uvacha="Valmiki">आदित्य इव दुष्प्रेक्ष्यो रश्मिभिर्भाति रावणः।<br/> न व्यक्तं लक्षये ह्यस्य रूपं तेजःसमावृतम्॥ 6.59.27॥</div>
                    <div class="vyakhya" id="RAM_k06_S059_V027_B001"></div><br/>
                </div>
                <div class="verse" type="shloka" id="RAM_k06_S059_V028">
                    <div class="versetext" uvacha="Valmiki">देवदानववीराणां वपुर्नैवंविधं भवेत्।<br/> यादृशं राक्षसेन्द्रस्य वपुरेतद् विराजते॥ 6.59.28॥</div>
                    <div class="vyakhya" id="RAM_k06_S059_V028_B001"></div><br/>
                </div>
                <div class="verse" type="shloka" id="RAM_k06_S059_V029">
                    <div class="versetext" uvacha="Valmiki">सर्वे पर्वतसंकाशाः सर्वे पर्वतयोधिनः।<br/> सर्वे दीप्तायुधधरा योधास्तस्य महात्मनः॥ 6.59.29॥</div>
                    <div class="vyakhya" id="RAM_k06_S059_V029_B001"></div><br/>
                </div>
                <div class="verse" type="shloka" id="RAM_k06_S059_V030">
                    <div class="versetext" uvacha="Valmiki">विभाति रक्षोराजोऽसौ प्रदीप्तैर्भीमदर्शनैः।<br/> भूतैः परिवृतस्तीक्ष्णैर्देहवद्भिरिवान्तकः॥ 6.59.30॥</div>
                    <div class="vyakhya" id="RAM_k06_S059_V030_B001"></div><br/>
                </div>
                <div class="verse" type="shloka" id="RAM_k06_S059_V031">
                    <div class="versetext" uvacha="Valmiki">दिष्ट्यायमद्य पापात्मा मम दृष्टिपथं गतः।<br/> अद्य क्रोधं विमोक्ष्यामि सीताहरणसम्भवम्॥ 6.59.31॥</div>
                    <div class="vyakhya" id="RAM_k06_S059_V031_B001"></div><br/>
                </div>
                <div class="verse" type="shloka" id="RAM_k06_S059_V032">
                    <div class="versetext" uvacha="Valmiki">एवमुक्त्वा ततो रामो धनुरादाय वीर्यवान्।<br/> लक्ष्मणानुचरस्तस्थौ समुद‍्धृत्य शरोत्तमम्॥ 6.59.32॥</div>
                    <div class="vyakhya" id="RAM_k06_S059_V032_B001"></div><br/>
                </div>
                <div class="verse" type="shloka" id="RAM_k06_S059_V033">
                    <div class="versetext" uvacha="Valmiki">ततः स रक्षोधिपतिर्महात्मा रक्षांसि तान्याह महाबलानि।<br/> द्वारेषु चर्यागृहगोपुरेषु सुनिर्वृतास्तिष्ठत निर्विशङ्काः॥ 6.59.33॥</div>
                    <div class="vyakhya" id="RAM_k06_S059_V033_B001"></div><br/>
                </div>
                <div class="verse" type="shloka" id="RAM_k06_S059_V034">
                    <div class="versetext" uvacha="Valmiki">इहागतं मां सहितं भवद्भिर्वनौकसश्छिद्रमिदं विदित्वा।<br/> शून्यां पुरीं दुष्प्रसहां प्रमथ्य प्रधर्षयेयुः सहसा समेताः॥ 6.59.34॥</div>
                    <div class="vyakhya" id="RAM_k06_S059_V034_B001"></div><br/>
                </div>
                <div class="verse" type="shloka" id="RAM_k06_S059_V035">
                    <div class="versetext" uvacha="Valmiki">विसर्जयित्वा सचिवांस्ततस्तान् गतेषु रक्षःसु यथानियोगम्।<br/> व्यदारयद् वानरसागरौघं महाझषः पूर्णमिवार्णवौघम्॥ 6.59.35॥</div>
                    <div class="vyakhya" id="RAM_k06_S059_V035_B001"></div><br/>
                </div>
                <div class="verse" type="shloka" id="RAM_k06_S059_V036">
                    <div class="versetext" uvacha="Valmiki">तमापतन्तं सहसा समीक्ष्य दीप्तेषुचापं युधि राक्षसेन्द्रम्।<br/> महत् समुत्पाट्य महीधराग्रं दुद्राव रक्षोधिपतिं हरीशः॥ 6.59.36॥</div>
                    <div class="vyakhya" id="RAM_k06_S059_V036_B001"></div><br/>
                </div>
                <div class="verse" type="shloka" id="RAM_k06_S059_V037">
                    <div class="versetext" uvacha="Valmiki">तच्छैलशृङ्गं बहुवृक्षसानुं प्रगृह्य चिक्षेप निशाचराय।<br/> तमापतन्तं सहसा समीक्ष्य चिच्छेद बाणैस्तपनीयपुङ्खैः॥ 6.59.37॥</div>
                    <div class="vyakhya" id="RAM_k06_S059_V037_B001"></div><br/>
                </div>
                <div class="verse" type="shloka" id="RAM_k06_S059_V038">
                    <div class="versetext" uvacha="Valmiki">तस्मिन् प्रवृद्धोत्तमसानुवृक्षे शृङ्गे विदीर्णे पतिते पृथिव्याम्।<br/> महाहिकल्पं शरमन्तकाभं समादधे राक्षसलोकनाथः॥ 6.59.38॥</div>
                    <div class="vyakhya" id="RAM_k06_S059_V038_B001"></div><br/>
                </div>
                <div class="verse" type="shloka" id="RAM_k06_S059_V039">
                    <div class="versetext" uvacha="Valmiki">स तं गृहीत्वानिलतुल्यवेगं सविस्फुलिङ्गज्वलनप्रकाशम्।<br/> बाणं महेन्द्राशनितुल्यवेगं चिक्षेप सुग्रीववधाय रुष्टः॥ 6.59.39॥</div>
                    <div class="vyakhya" id="RAM_k06_S059_V039_B001"></div><br/>
                </div>
                <div class="verse" type="shloka" id="RAM_k06_S059_V040">
                    <div class="versetext" uvacha="Valmiki">स सायको रावणबाहुमुक्तः शक्राशनिप्रख्यवपुःप्रकाशम्।<br/> सुग्रीवमासाद्य बिभेद वेगाद् गुहेरिता क्रौञ्चमिवोग्रशक्तिः॥ 6.59.40॥</div>
                    <div class="vyakhya" id="RAM_k06_S059_V040_B001"></div><br/>
                </div>
                <div class="verse" type="shloka" id="RAM_k06_S059_V041">
                    <div class="versetext" uvacha="Valmiki">स सायकार्तो विपरीतचेताः कूजन् पृथिव्यां निपपात वीरः।<br/> तं वीक्ष्य भूमौ पतितं विसंज्ञं नेदुः प्रहृष्टा युधि यातुधानाः॥ 6.59.41॥</div>
                    <div class="vyakhya" id="RAM_k06_S059_V041_B001"></div><br/>
                </div>
                <div class="verse" type="shloka" id="RAM_k06_S059_V042">
                    <div class="versetext" uvacha="Valmiki">ततो गवाक्षो गवयः सुषेणस्त्वथर्षभो ज्योतिमुखो नलश्च।<br/> शैलान् समुत्पाट्य विवृद्धकायाः प्रदुद्रुवुस्तं प्रति राक्षसेन्द्रम्॥ 6.59.42॥</div>
                    <div class="vyakhya" id="RAM_k06_S059_V042_B001"></div><br/>
                </div>
                <div class="verse" type="shloka" id="RAM_k06_S059_V043">
                    <div class="versetext" uvacha="Valmiki">तेषां प्रहारान् स चकार मोघान् रक्षोधिपो बाणशतैः शिताग्रैः।<br/> तान् वानरेन्द्रानपि बाणजालैर्बिभेद जाम्बूनदचित्रपुङ्खैः।<br/> ते वानरेन्द्रास्त्रिदशारिबाणैर्भिन्ना निपेतुर्भुवि भीमकायाः॥ 6.59.43॥</div>
                    <div class="vyakhya" id="RAM_k06_S059_V043_B001"></div><br/>
                </div>
                <div class="verse" type="shloka" id="RAM_k06_S059_V044">
                    <div class="versetext" uvacha="Valmiki">ततस्तु तद् वानरसैन्यमुग्रं प्रच्छादयामास स बाणजालैः।<br/> ते वध्यमानाः पतिताश्च वीरा नानद्यमाना भयशल्यविद्धाः।<br/> शाखामृगा रावणसायकार्ता जग्मुः शरण्यं शरणं स्म रामम्॥ 6.59.44॥</div>
                    <div class="vyakhya" id="RAM_k06_S059_V044_B001"></div><br/>
                </div>
                <div class="verse" type="shloka" id="RAM_k06_S059_V045">
                    <div class="versetext" uvacha="Valmiki">ततो महात्मा स धनुर्धनुष्मानादाय रामः सहसा जगाम।<br/> तं लक्ष्मणः प्राञ्जलिरभ्युपेत्य उवाच रामं परमार्थयुक्तम्॥ 6.59.45॥</div>
                    <div class="vyakhya" id="RAM_k06_S059_V045_B001"></div><br/>
                </div>
                <div class="verse" type="shloka" id="RAM_k06_S059_V046">
                    <div class="versetext" uvacha="Valmiki">काममार्य सुपर्याप्तो वधायास्य दुरात्मनः।<br/> विधमिष्याम्यहं चैतमनुजानीहि मां विभो॥ 6.59.46॥</div>
                    <div class="vyakhya" id="RAM_k06_S059_V046_B001"></div><br/>
                </div>
                <div class="verse" type="shloka" id="RAM_k06_S059_V047">
                    <div class="versetext" uvacha="Valmiki">तमब्रवीन्महातेजा रामः सत्यपराक्रमः।<br/> गच्छ यत्नपरश्चापि भव लक्ष्मण संयुगे॥ 6.59.47॥</div>
                    <div class="vyakhya" id="RAM_k06_S059_V047_B001"></div><br/>
                </div>
                <div class="verse" type="shloka" id="RAM_k06_S059_V048">
                    <div class="versetext" uvacha="Valmiki">रावणो हि महावीर्यो रणेऽद्भुतपराक्रमः।<br/> त्रैलोक्येनापि संक्रुद्धो दुष्प्रसह्यो न संशयः॥ 6.59.48॥</div>
                    <div class="vyakhya" id="RAM_k06_S059_V048_B001"></div><br/>
                </div>
                <div class="verse" type="shloka" id="RAM_k06_S059_V049">
                    <div class="versetext" uvacha="Valmiki">तस्यच्छिद्राणि मार्गस्व स्वच्छिद्राणि च लक्षय।<br/> चक्षुषा धनुषाऽऽत्मानं गोपायस्व समाहितः॥ 6.59.49॥</div>
                    <div class="vyakhya" id="RAM_k06_S059_V049_B001"></div><br/>
                </div>
                <div class="verse" type="shloka" id="RAM_k06_S059_V050">
                    <div class="versetext" uvacha="Valmiki">राघवस्य वचः श्रुत्वा सम्परिष्वज्य पूज्य च।<br/> अभिवाद्य च रामाय ययौ सौमित्रिराहवे॥ 6.59.50॥</div>
                    <div class="vyakhya" id="RAM_k06_S059_V050_B001"></div><br/>
                </div>
                <div class="verse" type="shloka" id="RAM_k06_S059_V051">
                    <div class="versetext" uvacha="Valmiki">स रावणं वारणहस्तबाहुं ददर्श भीमोद्यतदीप्तचापम्।<br/> प्रच्छादयन्तं शरवृष्टिजालै- स्तान् वानरान् भिन्नविकीर्णदेहान्॥ 6.59.51॥</div>
                    <div class="vyakhya" id="RAM_k06_S059_V051_B001"></div><br/>
                </div>
                <div class="verse" type="shloka" id="RAM_k06_S059_V052">
                    <div class="versetext" uvacha="Valmiki">तमालोक्य महातेजा हनूमान् मारुतात्मजः।<br/> निवार्य शरजालानि विदुद्राव स रावणम्॥ 6.59.52॥</div>
                    <div class="vyakhya" id="RAM_k06_S059_V052_B001"></div><br/>
                </div>
                <div class="verse" type="shloka" id="RAM_k06_S059_V053">
                    <div class="versetext" uvacha="Valmiki">रथं तस्य समासाद्य बाहुमुद्यम्य दक्षिणम्।<br/> त्रासयन् रावणं धीमान् हनूमान् वाक्यमब्रवीत् ॥ 6.59.53॥</div>
                    <div class="vyakhya" id="RAM_k06_S059_V053_B001"></div><br/>
                </div>
                <div class="verse" type="shloka" id="RAM_k06_S059_V054">
                    <div class="versetext" uvacha="Valmiki">देवदानवगन्धर्वैर्यक्षैश्च सह राक्षसैः।<br/> अवध्यत्वं त्वया प्राप्तं वानरेभ्यस्तु ते भयम्॥ 6.59.54॥</div>
                    <div class="vyakhya" id="RAM_k06_S059_V054_B001"></div><br/>
                </div>
                <div class="verse" type="shloka" id="RAM_k06_S059_V055">
                    <div class="versetext" uvacha="Valmiki">एष मे दक्षिणो बाहुः पञ्चशाखः समुद्यतः।<br/> विधमिष्यति ते देहे भूतात्मानं चिरोषितम्॥ 6.59.55॥</div>
                    <div class="vyakhya" id="RAM_k06_S059_V055_B001"></div><br/>
                </div>
                <div class="verse" type="shloka" id="RAM_k06_S059_V056">
                    <div class="versetext" uvacha="Valmiki">श्रुत्वा हनूमतो वाक्यं रावणो भीमविक्रमः।<br/> संरक्तनयनः क्रोधादिदं वचनमब्रवीत्॥ 6.59.56॥</div>
                    <div class="vyakhya" id="RAM_k06_S059_V056_B001"></div><br/>
                </div>
                <div class="verse" type="shloka" id="RAM_k06_S059_V057">
                    <div class="versetext" uvacha="Valmiki">क्षिप्रं प्रहर निःशङ्कं स्थिरां कीर्तिमवाप्नुहि।<br/> ततस्त्वां ज्ञातविक्रान्तं नाशयिष्यामि वानर॥ 6.59.57॥</div>
                    <div class="vyakhya" id="RAM_k06_S059_V057_B001"></div><br/>
                </div>
                <div class="verse" type="shloka" id="RAM_k06_S059_V058">
                    <div class="versetext" uvacha="Valmiki">रावणस्य वचः श्रुत्वा वायुसूनुर्वचोऽब्रवीत्।<br/> प्रहतं हि मया पूर्वमक्षं तव सुतं स्मर॥ 6.59.58॥</div>
                    <div class="vyakhya" id="RAM_k06_S059_V058_B001"></div><br/>
                </div>
                <div class="verse" type="shloka" id="RAM_k06_S059_V059">
                    <div class="versetext" uvacha="Valmiki">एवमुक्तो महातेजा रावणो राक्षसेश्वरः।<br/> आजघानानिलसुतं तलेनोरसि वीर्यवान्।<br/> स तलाभिहतस्तेन चचाल च मुहुर्मुहुः॥ 6.59.59॥</div>
                    <div class="vyakhya" id="RAM_k06_S059_V059_B001"></div><br/>
                </div>
                <div class="verse" type="shloka" id="RAM_k06_S059_V060">
                    <div class="versetext" uvacha="Valmiki">स्थितो मुहूर्तं तेजस्वी स्थैर्यं कृत्वा महामतिः।<br/> आजघान च संक्रुद्धस्तलेनैवामरद्विषम्॥ 6.59.60॥</div>
                    <div class="vyakhya" id="RAM_k06_S059_V060_B001"></div><br/>
                </div>
                <div class="verse" type="shloka" id="RAM_k06_S059_V061">
                    <div class="versetext" uvacha="Valmiki">ततः स तेनाभिहतो वानरेण महात्मना ।<br/>  दशग्रीवः समाधूतो यथा भूमितलेऽचलः॥ 6.59.61॥</div>
                    <div class="vyakhya" id="RAM_k06_S059_V061_B001"></div><br/>
                </div>
                <div class="verse" type="shloka" id="RAM_k06_S059_V062">
                    <div class="versetext" uvacha="Valmiki">संग्रामे तं तथा दृष्ट्वा रावणं तलताडितम् ऋषयो वानराः सिद्धा नेदुर्देवाः सहासुरैः॥ 6.59.62॥</div>
                    <div class="vyakhya" id="RAM_k06_S059_V062_B001"></div><br/>
                </div>
                <div class="verse" type="shloka" id="RAM_k06_S059_V063">
                    <div class="versetext" uvacha="Valmiki">अथाश्वस्य महातेजा रावणो वाक्यमब्रवीत् ।<br/> साधु वानर वीर्येण श्लाघनीयोऽसि मे रिपुः ॥ 6.59.63॥</div>
                    <div class="vyakhya" id="RAM_k06_S059_V063_B001"></div><br/>
                </div>
                <div class="verse" type="shloka" id="RAM_k06_S059_V064">
                    <div class="versetext" uvacha="Valmiki">रावणेनैवमुक्तस्तु मारुतिर्वाक्यमब्रवीत्।<br/> धिगस्तु मम वीर्यस्य यत् त्वं जीवसि रावण।<br/>॥ 6.59.64॥</div>
                    <div class="vyakhya" id="RAM_k06_S059_V064_B001"></div><br/>
                </div>
                <div class="verse" type="shloka" id="RAM_k06_S059_V065">
                    <div class="versetext" uvacha="Valmiki">सकृत् तु प्रहरेदानीं दुर्बुद्धे किं विकत्थसे ।<br/> ततस्त्वां मामको मुष्टिर्नयिष्यति यमक्षयम्॥ 6.59.65॥</div>
                    <div class="vyakhya" id="RAM_k06_S059_V065_B001"></div><br/>
                </div>
                <div class="verse" type="shloka" id="RAM_k06_S059_V066">
                    <div class="versetext" uvacha="Valmiki">ततो मारुतिवाक्येन कोपस्तस्य प्रजज्वले।<br/> संरक्तनयनो यत्नान्मुष्टिमावृत्य दक्षिणम्।<br/> पातयामास वेगेन वानरोरसि वीर्यवान्॥ 6.59.66॥</div>
                    <div class="vyakhya" id="RAM_k06_S059_V066_B001"></div><br/>
                </div>
                <div class="verse" type="shloka" id="RAM_k06_S059_V067">
                    <div class="versetext" uvacha="Valmiki">हनूमान् वक्षसि व्यूढे संचचाल पुनः पुनः।<br/> विह्वलं तु तदा दृष्ट्वा हनूमन्तं महाबलम्॥ 6.59.67॥</div>
                    <div class="vyakhya" id="RAM_k06_S059_V067_B001"></div><br/>
                </div>
                <div class="verse" type="shloka" id="RAM_k06_S059_V068">
                    <div class="versetext" uvacha="Valmiki">रथेनातिरथः शीघ्रं नीलं प्रति समभ्यगात्।<br/> राक्षसानामधिपतिर्दशग्रीवः प्रतापवान्॥ 6.59.68॥</div>
                    <div class="vyakhya" id="RAM_k06_S059_V068_B001"></div><br/>
                </div>
                <div class="verse" type="shloka" id="RAM_k06_S059_V069">
                    <div class="versetext" uvacha="Valmiki">पन्नगप्रतिमैर्भीमैः परमर्माभिभेदनैः।<br/> शरैरादीपयामास नीलं हरिचमूपतिम्॥ 6.59.69॥</div>
                    <div class="vyakhya" id="RAM_k06_S059_V069_B001"></div><br/>
                </div>
                <div class="verse" type="shloka" id="RAM_k06_S059_V070">
                    <div class="versetext" uvacha="Valmiki">स शरौघसमायस्तो नीलो हरिचमूपतिः।<br/> करेणैकेन शैलाग्रं रक्षोधिपतयेऽसृजत्॥ 6.59.70॥</div>
                    <div class="vyakhya" id="RAM_k06_S059_V070_B001"></div><br/>
                </div>
                <div class="verse" type="shloka" id="RAM_k06_S059_V071">
                    <div class="versetext" uvacha="Valmiki">हनूमानपि तेजस्वी समाश्वस्तो महामनाः।<br/> विप्रेक्षमाणो युद्धेप्सुः सरोषमिदमब्रवीत्॥ 6.59.71॥</div>
                    <div class="vyakhya" id="RAM_k06_S059_V071_B001"></div><br/>
                </div>
                <div class="verse" type="shloka" id="RAM_k06_S059_V072">
                    <div class="versetext" uvacha="Valmiki">नीलेन सह संयुक्तं रावणं राक्षसेश्वरम्।<br/> अन्येन युध्यमानस्य न युक्तमभिधावनम्॥ 6.59.72॥</div>
                    <div class="vyakhya" id="RAM_k06_S059_V072_B001"></div><br/>
                </div>
                <div class="verse" type="shloka" id="RAM_k06_S059_V073">
                    <div class="versetext" uvacha="Valmiki">रावणोऽथ महातेजास्तं शृङ्गं सप्तभिः शरैः।<br/> आजघान सुतीक्ष्णाग्रैस्तद् विकीर्णं पपात ह॥ 6.59.73॥</div>
                    <div class="vyakhya" id="RAM_k06_S059_V073_B001"></div><br/>
                </div>
                <div class="verse" type="shloka" id="RAM_k06_S059_V074">
                    <div class="versetext" uvacha="Valmiki">तद् विकीर्णं गिरेः शृङ्गं दृष्ट्वा हरिचमूपतिः।<br/> कालाग्निरिव जज्वाल कोपेन परवीरहा॥ 6.59.74॥</div>
                    <div class="vyakhya" id="RAM_k06_S059_V074_B001"></div><br/>
                </div>
                <div class="verse" type="shloka" id="RAM_k06_S059_V075">
                    <div class="versetext" uvacha="Valmiki">सोऽश्वकर्णद्रुमान् शालांश्चूतांश्चापि सुपुष्पितान्।<br/> अन्यांश्च विविधान् वृक्षान् नीलश्चिक्षेप संयुगे॥ 6.59.75॥</div>
                    <div class="vyakhya" id="RAM_k06_S059_V075_B001"></div><br/>
                </div>
                <div class="verse" type="shloka" id="RAM_k06_S059_V076">
                    <div class="versetext" uvacha="Valmiki">स तान् वृक्षान् समासाद्य प्रतिचिच्छेद रावणः।<br/> अभ्यवर्षच्च घोरेण शरवर्षेण पावकिम्॥ 6.59.76॥</div>
                    <div class="vyakhya" id="RAM_k06_S059_V076_B001"></div><br/>
                </div>
                <div class="verse" type="shloka" id="RAM_k06_S059_V077">
                    <div class="versetext" uvacha="Valmiki">अभिवृष्टः शरौघेण मेघेनेव महाचलः।<br/> ह्रस्वं कृत्वा ततो रूपं ध्वजाग्रे निपपात ह॥ 6.59.77॥</div>
                    <div class="vyakhya" id="RAM_k06_S059_V077_B001"></div><br/>
                </div>
                <div class="verse" type="shloka" id="RAM_k06_S059_V078">
                    <div class="versetext" uvacha="Valmiki">पावकात्मजमालोक्य ध्वजाग्रे समवस्थितम्।<br/> जज्वाल रावणः क्रोधात् ततो नीलो ननाद च॥ 6.59.78॥</div>
                    <div class="vyakhya" id="RAM_k06_S059_V078_B001"></div><br/>
                </div>
                <div class="verse" type="shloka" id="RAM_k06_S059_V079">
                    <div class="versetext" uvacha="Valmiki">ध्वजाग्रे धनुषश्चाग्रे किरीटाग्रे च तं हरिम्।<br/> लक्ष्मणोऽथ हनूमांश्च रामश्चापि सुविस्मिताः॥ 6.59.79॥</div>
                    <div class="vyakhya" id="RAM_k06_S059_V079_B001"></div><br/>
                </div>
                <div class="verse" type="shloka" id="RAM_k06_S059_V080">
                    <div class="versetext" uvacha="Valmiki">रावणोऽपि महातेजाः कपिलाघवविस्मितः।<br/> अस्त्रमाहारयामास दीप्तमाग्नेयमद्भुतम्॥ 6.59.80॥</div>
                    <div class="vyakhya" id="RAM_k06_S059_V080_B001"></div><br/>
                </div>
                <div class="verse" type="shloka" id="RAM_k06_S059_V081">
                    <div class="versetext" uvacha="Valmiki">ततस्ते चुक्रुशुर्हृष्टा लब्धलक्षाः प्लवंगमाः।<br/> नीललाघवसम्भ्रान्तं दृष्ट्वा रावणमाहवे॥ 6.59.81॥</div>
                    <div class="vyakhya" id="RAM_k06_S059_V081_B001"></div><br/>
                </div>
                <div class="verse" type="shloka" id="RAM_k06_S059_V082">
                    <div class="versetext" uvacha="Valmiki">वानराणां च नादेन संरब्धो रावणस्तदा।<br/> सम्भ्रमाविष्टहृदयो न किंचित् प्रत्यपद्यत॥ 6.59.82॥</div>
                    <div class="vyakhya" id="RAM_k06_S059_V082_B001"></div><br/>
                </div>
                <div class="verse" type="shloka" id="RAM_k06_S059_V083">
                    <div class="versetext" uvacha="Valmiki">आग्नेयेनापि संयुक्तं गृहीत्वा रावणः शरम्।<br/> ध्वजशीर्षस्थितं नीलमुदैक्षत निशाचरः॥ 6.59.83॥</div>
                    <div class="vyakhya" id="RAM_k06_S059_V083_B001"></div><br/>
                </div>
                <div class="verse" type="shloka" id="RAM_k06_S059_V084">
                    <div class="versetext" uvacha="Valmiki">ततोऽब्रवीन्महातेजा रावणो राक्षसेश्वरः।<br/> कपे लाघवयुक्तोऽसि मायया परया सह॥ 6.59.84॥</div>
                    <div class="vyakhya" id="RAM_k06_S059_V084_B001"></div><br/>
                </div>
                <div class="verse" type="shloka" id="RAM_k06_S059_V085">
                    <div class="versetext" uvacha="Valmiki">जीवितं खलु रक्षस्व यदि शक्तोऽसि वानर।<br/> तानि तान्यात्मरूपाणि सृजसि त्वमनेकशः॥ 6.59.85॥</div>
                    <div class="vyakhya" id="RAM_k06_S059_V085_B001"></div><br/>
                </div>
                <div class="verse" type="shloka" id="RAM_k06_S059_V086">
                    <div class="versetext" uvacha="Valmiki">तथापि त्वां मया मुक्तः सायकोऽस्त्रप्रयोजितः।<br/> जीवितं परिरक्षन्तं जीविताद् भ्रंशयिष्यति॥ 6.59.86॥</div>
                    <div class="vyakhya" id="RAM_k06_S059_V086_B001"></div><br/>
                </div>
                <div class="verse" type="shloka" id="RAM_k06_S059_V087">
                    <div class="versetext" uvacha="Valmiki">एवमुक्त्वा महाबाहू रावणो राक्षसेश्वरः।<br/> संधाय बाणमस्त्रेण चमूपतिमताडयत्॥ 6.59.87॥</div>
                    <div class="vyakhya" id="RAM_k06_S059_V087_B001"></div><br/>
                </div>
                <div class="verse" type="shloka" id="RAM_k06_S059_V088">
                    <div class="versetext" uvacha="Valmiki">सोऽस्त्रमुक्तेन बाणेन नीलो वक्षसि ताडितः।<br/> निर्दह्यमानः सहसा स पपात महीतले॥ 6.59.88॥</div>
                    <div class="vyakhya" id="RAM_k06_S059_V088_B001"></div><br/>
                </div>
                <div class="verse" type="shloka" id="RAM_k06_S059_V089">
                    <div class="versetext" uvacha="Valmiki">पितृमाहात्म्यसंयोगादात्मनश्चापि तेजसा।<br/> जानुभ्यामपतद् भूमौ न तु प्राणैर्वियुज्यत॥ 6.59.89॥</div>
                    <div class="vyakhya" id="RAM_k06_S059_V089_B001"></div><br/>
                </div>
                <div class="verse" type="shloka" id="RAM_k06_S059_V090">
                    <div class="versetext" uvacha="Valmiki">विसंज्ञं वानरं दृष्ट्वा दशग्रीवो रणोत्सुकः।<br/> रथेनाम्बुदनादेन सौमित्रिमभिदुद्रुवे॥ 6.59.90॥</div>
                    <div class="vyakhya" id="RAM_k06_S059_V090_B001"></div><br/>
                </div>
                <div class="verse" type="shloka" id="RAM_k06_S059_V091">
                    <div class="versetext" uvacha="Valmiki">आसाद्य रणमध्ये तं वारयित्वा स्थितो ज्वलन्।<br/> धनुर्विस्फारयामास राक्षसेन्द्रः प्रतापवान्॥ 6.59.91॥</div>
                    <div class="vyakhya" id="RAM_k06_S059_V091_B001"></div><br/>
                </div>
                <div class="verse" type="shloka" id="RAM_k06_S059_V092">
                    <div class="versetext" uvacha="Valmiki">तमाह सौमित्रिरदीनसत्त्वो विस्फारयन्तं धनुरप्रमेयम्।<br/> अवेहि मामद्य निशाचरेन्द्र न वानरांस्त्वं प्रतियोद्धुमर्हसि॥ 6.59.92॥</div>
                    <div class="vyakhya" id="RAM_k06_S059_V092_B001"></div><br/>
                </div>
                <div class="verse" type="shloka" id="RAM_k06_S059_V093">
                    <div class="versetext" uvacha="Valmiki">स तस्य वाक्यं प्रतिपूर्णघोषं ज्याशब्दमुग्रं च निशम्य राजा।<br/> आसाद्य सौमित्रिमुपस्थितं तं रोषान्वितं वाचमुवाच रक्षः॥ 6.59.93॥</div>
                    <div class="vyakhya" id="RAM_k06_S059_V093_B001"></div><br/>
                </div>
                <div class="verse" type="shloka" id="RAM_k06_S059_V094">
                    <div class="versetext" uvacha="Valmiki">दिष्ट्यासि मे राघव दृष्टिमार्गं प्राप्तोऽन्तगामी विपरीतबुद्धिः।<br/> अस्मिन् क्षणे यास्यसि मृत्युलोकं संसाद्यमानो मम बाणजालैः॥ 6.59.94॥</div>
                    <div class="vyakhya" id="RAM_k06_S059_V094_B001"></div><br/>
                </div>
                <div class="verse" type="shloka" id="RAM_k06_S059_V095">
                    <div class="versetext" uvacha="Valmiki">तमाह सौमित्रिरविस्मयानो गर्जन्तमुद‍्वृत्तशिताग्रदंष्ट्रम्।<br/> राजन् न गर्जन्ति महाप्रभावा विकत्थसे पापकृतां वरिष्ठ॥ 6.59.95॥</div>
                    <div class="vyakhya" id="RAM_k06_S059_V095_B001"></div><br/>
                </div>
                <div class="verse" type="shloka" id="RAM_k06_S059_V096">
                    <div class="versetext" uvacha="Valmiki">जानामि वीर्यं तव राक्षसेन्द्र बलं प्रतापं च पराक्रमं च।<br/> अवस्थितोऽहं शरचापपाणिरागच्छ किं मोघविकत्थनेन॥ 6.59.96॥</div>
                    <div class="vyakhya" id="RAM_k06_S059_V096_B001"></div><br/>
                </div>
                <div class="verse" type="shloka" id="RAM_k06_S059_V097">
                    <div class="versetext" uvacha="Valmiki">स एवमुक्तः कुपितः ससर्जरक्षोधिपः सप्त शरान् सुपुङ्खान्।<br/> ताँल्लक्ष्मणः काञ्चनचित्रपुङ्खैश्चिच्छेद बाणैर्निशिताग्रधारैः॥ 6.59.97॥</div>
                    <div class="vyakhya" id="RAM_k06_S059_V097_B001"></div><br/>
                </div>
                <div class="verse" type="shloka" id="RAM_k06_S059_V098">
                    <div class="versetext" uvacha="Valmiki">तान् प्रेक्षमाणः सहसा निकृत्तान्निकृत्तभोगानिव पन्नगेन्द्रान्।<br/> लङ्केश्वरः क्रोधवशं जगाम ससर्ज चान्यान् निशितान् पृषत्कान्॥ 6.59.98॥</div>
                    <div class="vyakhya" id="RAM_k06_S059_V098_B001"></div><br/>
                </div>
                <div class="verse" type="shloka" id="RAM_k06_S059_V099">
                    <div class="versetext" uvacha="Valmiki">स बाणवर्षं तु ववर्ष तीव्रं रामानुजः कार्मुकसम्प्रयुक्तम्।<br/> क्षुरार्धचन्द्रोत्तमकर्णिभल्लैः शरांश्च चिच्छेद न चुक्षुभे च॥ 6.59.99॥</div>
                    <div class="vyakhya" id="RAM_k06_S059_V099_B001"></div><br/>
                </div>
                <div class="verse" type="shloka" id="RAM_k06_S059_V0100">
                    <div class="versetext" uvacha="Valmiki">स बाणजालान्यपि तानि तानि मोघानि पश्यंस्त्रिदशारिराजः।<br/> विसिस्मिये लक्ष्मणलाघवेन पुनश्च बाणान् निशितान् मुमोच॥ 6.59.100॥</div>
                    <div class="vyakhya" id="RAM_k06_S059_V0100_B001"></div><br/>
                </div>
                <div class="verse" type="shloka" id="RAM_k06_S059_V0101">
                    <div class="versetext" uvacha="Valmiki">स लक्ष्मणश्चापि शिताञ् शिताग्रान् महेन्द्रतुल्योऽशनिभीमवेगान्।<br/> संधाय चापे ज्वलनप्रकाशान्ससर्ज रक्षोधिपतेर्वधाय॥ 6.59.101॥</div>
                    <div class="vyakhya" id="RAM_k06_S059_V0101_B001"></div><br/>
                </div>
                <div class="verse" type="shloka" id="RAM_k06_S059_V0102">
                    <div class="versetext" uvacha="Valmiki">स तान् प्रचिच्छेद हि राक्षसेन्द्रः शिताञ् शराल्ँ लक्ष्मणमाजघान।<br/> शरेण कालाग्निसमप्रभेण स्वयंभुदत्तेन ललाटदेशे॥ 6.59.102॥</div>
                    <div class="vyakhya" id="RAM_k06_S059_V0102_B001"></div><br/>
                </div>
                <div class="verse" type="shloka" id="RAM_k06_S059_V0103">
                    <div class="versetext" uvacha="Valmiki">स लक्ष्मणो रावणसायकार्तश्चचाल चापं शिथिलं प्रगृह्य।<br/> पुनश्च संज्ञां प्रतिलभ्य कृच्छ्राच्चिच्छेद चापं त्रिदशेन्द्रशत्रोः॥ 6.59.103॥</div>
                    <div class="vyakhya" id="RAM_k06_S059_V0103_B001"></div><br/>
                </div>
                <div class="verse" type="shloka" id="RAM_k06_S059_V0104">
                    <div class="versetext" uvacha="Valmiki">निकृत्तचापं त्रिभिराजघान बाणैस्तदा दाशरथिः शिताग्रैः।<br/> स सायकार्तो विचचाल राजा कृच्छ्राच्च संज्ञां पुनराससाद॥ 6.59.104॥</div>
                    <div class="vyakhya" id="RAM_k06_S059_V0104_B001"></div><br/>
                </div>
                <div class="verse" type="shloka" id="RAM_k06_S059_V0105">
                    <div class="versetext" uvacha="Valmiki">स कृत्तचापः शरताडितश्च मेदार्द्रगात्रो रुधिरावसिक्तः।<br/> जग्राह शक्तिं स्वयमुग्रशक्तिः स्वयंभुदत्तां युधि देवशत्रुः॥ 6.59.105॥</div>
                    <div class="vyakhya" id="RAM_k06_S059_V0105_B001"></div><br/>
                </div>
                <div class="verse" type="shloka" id="RAM_k06_S059_V0106">
                    <div class="versetext" uvacha="Valmiki">स तां सधूमानलसंनिकाशां वित्रासनां संयति वानराणाम्।<br/> चिक्षेप शक्तिं तरसा ज्वलन्तीं सौमित्रये राक्षसराष्ट्रनाथः॥ 6.59.106॥</div>
                    <div class="vyakhya" id="RAM_k06_S059_V0106_B001"></div><br/>
                </div>
                <div class="verse" type="shloka" id="RAM_k06_S059_V0107">
                    <div class="versetext" uvacha="Valmiki">तामापतन्तीं भरतानुजोऽस्त्रैर्जघान बाणैश्च हुताग्निकल्पैः।<br/> तथापि सा तस्य विवेश शक्तिर्भुजान्तरं दाशरथेर्विशालम्॥ 6.59.107॥</div>
                    <div class="vyakhya" id="RAM_k06_S059_V0107_B001"></div><br/>
                </div>
                <div class="verse" type="shloka" id="RAM_k06_S059_V0108">
                    <div class="versetext" uvacha="Valmiki">स शक्तिमाञ् शक्तिसमाहतः सन्जज्वाल भूमौ स रघुप्रवीरः।<br/> तं विह्वलन्तं सहसाभ्युपेत्य जग्राह राजा तरसा भुजाभ्याम्॥ 6.59.108॥</div>
                    <div class="vyakhya" id="RAM_k06_S059_V0108_B001"></div><br/>
                </div>
                <div class="verse" type="shloka" id="RAM_k06_S059_V0109">
                    <div class="versetext" uvacha="Valmiki">हिमवान् मन्दरो मेरुस्त्रैलोक्यं वा सहामरैः।<br/> शक्यं भुजाभ्यामुद्धर्तुं न शक्यो भरतानुजः॥ 6.59.109॥</div>
                    <div class="vyakhya" id="RAM_k06_S059_V0109_B001"></div><br/>
                </div>
                <div class="verse" type="shloka" id="RAM_k06_S059_V0110">
                    <div class="versetext" uvacha="Valmiki">शक्त्या ब्राह्म्या तु सौमित्रिस्ताडितोऽपि स्तनान्तरे।<br/> विष्णोरमीमांस्यभागमात्मानं प्रत्यनुस्मरत् ॥ 6.59.110॥</div>
                    <div class="vyakhya" id="RAM_k06_S059_V0110_B001"></div><br/>
                </div>
                <div class="verse" type="shloka" id="RAM_k06_S059_V0111">
                    <div class="versetext" uvacha="Valmiki">ततो दानवदर्पघ्नं सौमित्रिं देवकण्टकः।<br/> तं पीडयित्वा बाहुभ्यां न प्रभुर्लङ्घनेऽभवत्॥ 6.59.111॥</div>
                    <div class="vyakhya" id="RAM_k06_S059_V0111_B001"></div><br/>
                </div>
                <div class="verse" type="shloka" id="RAM_k06_S059_V0112">
                    <div class="versetext" uvacha="Valmiki">ततः क्रुद्धो वायुसुतो रावणं समभिद्रवत्।<br/> आजघानोरसि क्रुद्धो वज्रकल्पेन मुष्टिना॥ 6.59.112॥</div>
                    <div class="vyakhya" id="RAM_k06_S059_V0112_B001"></div><br/>
                </div>
                <div class="verse" type="shloka" id="RAM_k06_S059_V0113">
                    <div class="versetext" uvacha="Valmiki">तेन मुष्टिप्रहारेण रावणो राक्षसेश्वरः।<br/> जानुभ्यामगमद् भूमौ चचाल च पपात च॥ 6.59.113॥</div>
                    <div class="vyakhya" id="RAM_k06_S059_V0113_B001"></div><br/>
                </div>
                <div class="verse" type="shloka" id="RAM_k06_S059_V0114">
                    <div class="versetext" uvacha="Valmiki">आस्यैश्च नेत्रैः श्रवणैः पपात रुधिरं बहु।<br/> विघूर्णमानो निश्चेष्टो रथोपस्थ उपाविशत्॥ 6.59.114॥</div>
                    <div class="vyakhya" id="RAM_k06_S059_V0114_B001"></div><br/>
                </div>
                <div class="verse" type="shloka" id="RAM_k06_S059_V0115">
                    <div class="versetext" uvacha="Valmiki">विसंज्ञो मूर्च्छितश्चासीन्न च स्थानं समालभत्।<br/> विसंज्ञं रावणं दृष्ट्वा समरे भीमविक्रमम्॥ 6.59.115॥</div>
                    <div class="vyakhya" id="RAM_k06_S059_V0115_B001"></div><br/>
                </div>
                <div class="verse" type="shloka" id="RAM_k06_S059_V0116">
                    <div class="versetext" uvacha="Valmiki">ऋषयो वानराश्चैव नेदुर्देवाश्च सासुराः।<br/> हनूमानथ तेजस्वी लक्ष्मणं रावणार्दितम्॥ 6.59.116॥</div>
                    <div class="vyakhya" id="RAM_k06_S059_V0116_B001"></div><br/>
                </div>
                <div class="verse" type="shloka" id="RAM_k06_S059_V0117">
                    <div class="versetext" uvacha="Valmiki">आनयद् राघवाभ्याशं बाहुभ्यां परिगृह्य तम्।<br/> वायुसूनोः सुहृत्त्वेन भक्त्या परमया च सः।<br/> शत्रूणामप्यकम्प्योऽपि लघुत्वमगमत् कपेः॥ 6.59.117॥</div>
                    <div class="vyakhya" id="RAM_k06_S059_V0117_B001"></div><br/>
                </div>
                <div class="verse" type="shloka" id="RAM_k06_S059_V0118">
                    <div class="versetext" uvacha="Valmiki">तं समुत्सृज्य सा शक्तिः सौमित्रिं युधि निर्जितम्।<br/> रावणस्य रथे तस्मिन् स्थानं पुनरुपागमत्॥ 6.59.118॥</div>
                    <div class="vyakhya" id="RAM_k06_S059_V0118_B001"></div><br/>
                </div>
                <div class="verse" type="shloka" id="RAM_k06_S059_V0119">
                    <div class="versetext" uvacha="Valmiki">रावणोऽपि महातेजाः प्राप्य संज्ञां महाहवे।<br/> आददे निशितान् बाणाञ्जग्राह च महद्धनुः॥ 6.59.119॥</div>
                    <div class="vyakhya" id="RAM_k06_S059_V0119_B001"></div><br/>
                </div>
                <div class="verse" type="shloka" id="RAM_k06_S059_V0120">
                    <div class="versetext" uvacha="Valmiki">आश्वस्तश्च विशल्यश्च लक्ष्मणः शत्रुसूदनः।<br/> विष्णोर्भागममीमांस्यमात्मानं प्रत्यनुस्मरन्॥ 6.59.120॥</div>
                    <div class="vyakhya" id="RAM_k06_S059_V0120_B001"></div><br/>
                </div>
                <div class="verse" type="shloka" id="RAM_k06_S059_V0121">
                    <div class="versetext" uvacha="Valmiki">निपातितमहावीरां वानराणां महाचमूम्।<br/> राघवस्तु रणे दृष्ट्वा रावणं समभिद्रवत्॥ 6.59.121॥</div>
                    <div class="vyakhya" id="RAM_k06_S059_V0121_B001"></div><br/>
                </div>
                <div class="verse" type="shloka" id="RAM_k06_S059_V0122">
                    <div class="versetext" uvacha="Valmiki">अथैनमनुसंक्रम्य हनूमान् वाक्यमब्रवीत्।<br/> मम पृष्ठं समारुह्य राक्षसं शास्तुमर्हसि॥ 6.59.122॥</div>
                    <div class="vyakhya" id="RAM_k06_S059_V0122_B001"></div><br/>
                </div>
                <div class="verse" type="shloka" id="RAM_k06_S059_V0123">
                    <div class="versetext" uvacha="Valmiki">विष्णुर्यथा गरुत्मन्तमारुह्यामरवैरिणम्।<br/> तच्छ्रुत्वा राघवो वाक्यं वायुपुत्रेण भाषितम्॥ 6.59.123॥</div>
                    <div class="vyakhya" id="RAM_k06_S059_V0123_B001"></div><br/>
                </div>
                <div class="verse" type="shloka" id="RAM_k06_S059_V0124">
                    <div class="versetext" uvacha="Valmiki">अथारुरोह सहसा हनूमन्तं महाकपिम्।<br/> रथस्थं रावणं संख्ये ददर्श मनुजाधिपः॥ 6.59.124॥</div>
                    <div class="vyakhya" id="RAM_k06_S059_V0124_B001"></div><br/>
                </div>
                <div class="verse" type="shloka" id="RAM_k06_S059_V0125">
                    <div class="versetext" uvacha="Valmiki">तमालोक्य महातेजाः प्रदुद्राव स रावणम्।<br/> वैरोचनमिव क्रुद्धो विष्णुरभ्युद्यतायुधः॥ 6.59.125॥</div>
                    <div class="vyakhya" id="RAM_k06_S059_V0125_B001"></div><br/>
                </div>
                <div class="verse" type="shloka" id="RAM_k06_S059_V0126">
                    <div class="versetext" uvacha="Valmiki">ज्याशब्दमकरोत् तीव्रं वज्रनिष्पेषनिष्ठुरम्।<br/> गिरा गम्भीरया रामो राक्षसेन्द्रमुवाच ह॥ 6.59.126॥</div>
                    <div class="vyakhya" id="RAM_k06_S059_V0126_B001"></div><br/>
                </div>
                <div class="verse" type="shloka" id="RAM_k06_S059_V0127">
                    <div class="versetext" uvacha="Valmiki">तिष्ठ तिष्ठ मम त्वं हि कृत्वा विप्रियमीदृशम्।<br/> क्व नु राक्षसशार्दूल गत्वा मोक्षमवाप्स्यसि॥ 6.59.127॥</div>
                    <div class="vyakhya" id="RAM_k06_S059_V0127_B001"></div><br/>
                </div>
                <div class="verse" type="shloka" id="RAM_k06_S059_V0128">
                    <div class="versetext" uvacha="Valmiki">यदीन्द्रवैवस्वतभास्करान् वा स्वयंभुवैश्वानरशंकरान् वा।<br/> गमिष्यसि त्वं दशधा दिशो वा तथापि मे नाद्य गतो विमोक्ष्यसे॥ 6.59.128॥</div>
                    <div class="vyakhya" id="RAM_k06_S059_V0128_B001"></div><br/>
                </div>
                <div class="verse" type="shloka" id="RAM_k06_S059_V0129">
                    <div class="versetext" uvacha="Valmiki">यश्चैष शक्त्या निहतस्त्वयाद्य गच्छन् विषादं सहसाभ्युपेत्य।<br/> स एष रक्षोगणराज मृत्युः सपुत्रपौत्रस्य तवाद्य युद्धे॥ 6.59.129॥</div>
                    <div class="vyakhya" id="RAM_k06_S059_V0129_B001"></div><br/>
                </div>
                <div class="verse" type="shloka" id="RAM_k06_S059_V0130">
                    <div class="versetext" uvacha="Valmiki">एतेन चात्यद्भुतदर्शनानि शरैर्जनस्थानकृतालयानि।<br/> चतुर्दशान्यात्तवरायुधानि रक्षःसहस्राणि निषूदितानि॥ 6.59.130॥</div>
                    <div class="vyakhya" id="RAM_k06_S059_V0130_B001"></div><br/>
                </div>
                <div class="verse" type="shloka" id="RAM_k06_S059_V0131">
                    <div class="versetext" uvacha="Valmiki">राघवस्य वचः श्रुत्वा राक्षसेन्द्रो महाबलः।<br/> वायुपुत्रं महावेगं वहन्तं राघवं रणे॥ 6.59.131॥</div>
                    <div class="vyakhya" id="RAM_k06_S059_V0131_B001"></div><br/>
                </div>
                <div class="verse" type="shloka" id="RAM_k06_S059_V0132">
                    <div class="versetext" uvacha="Valmiki">रोषेण महताऽऽविष्टः पूर्ववैरमनुस्मरन्।<br/> आजघान शरैर्दीप्तैः कालानलशिखोपमैः॥ 6.59.132॥</div>
                    <div class="vyakhya" id="RAM_k06_S059_V0132_B001"></div><br/>
                </div>
                <div class="verse" type="shloka" id="RAM_k06_S059_V0133">
                    <div class="versetext" uvacha="Valmiki">राक्षसेनाहवे तस्य ताडितस्यापि सायकैः।<br/> स्वभावतेजोयुक्तस्य भूयस्तेजोऽभ्यवर्धत॥ 6.59.133॥</div>
                    <div class="vyakhya" id="RAM_k06_S059_V0133_B001"></div><br/>
                </div>
                <div class="verse" type="shloka" id="RAM_k06_S059_V0134">
                    <div class="versetext" uvacha="Valmiki">ततो रामो महातेजा रावणेन कृतव्रणम्।<br/> दृष्ट्वा प्लवगशार्दूलं क्रोधस्य वशमेयिवान्॥ 6.59.134॥</div>
                    <div class="vyakhya" id="RAM_k06_S059_V0134_B001"></div><br/>
                </div>
                <div class="verse" type="shloka" id="RAM_k06_S059_V0135">
                    <div class="versetext" uvacha="Valmiki">तस्याभिसंक्रम्य रथं सचक्रं साश्वध्वजच्छत्रमहापताकम्।<br/> ससारथिं साशनिशूलखड्गं रामः प्रचिच्छेद शितैः शराग्रैः॥ 6.59.135॥</div>
                    <div class="vyakhya" id="RAM_k06_S059_V0135_B001"></div><br/>
                </div>
                <div class="verse" type="shloka" id="RAM_k06_S059_V0136">
                    <div class="versetext" uvacha="Valmiki">अथेन्द्रशत्रुं तरसा जघान बाणेन वज्राशनिसंनिभेन।<br/> भुजान्तरे व्यूढसुजातरूपे वज्रेण मेरुं भगवानिवेन्द्रः॥ 6.59.136॥</div>
                    <div class="vyakhya" id="RAM_k06_S059_V0136_B001"></div><br/>
                </div>
                <div class="verse" type="shloka" id="RAM_k06_S059_V0137">
                    <div class="versetext" uvacha="Valmiki">यो वज्रपाताशनिसंनिपातान्न चुक्षुभे नापि चचाल राजा।<br/> स रामबाणाभिहतो भृशार्तश्चचाल चापं च मुमोच वीरः॥ 6.59.137॥</div>
                    <div class="vyakhya" id="RAM_k06_S059_V0137_B001"></div><br/>
                </div>
                <div class="verse" type="shloka" id="RAM_k06_S059_V0138">
                    <div class="versetext" uvacha="Valmiki">तं विह्वलन्तं प्रसमीक्ष्य रामः समाददे दीप्तमथार्धचन्द्रम्।<br/> तेनार्कवर्णं सहसा किरीटं चिच्छेद रक्षोधिपतेर्महात्मा॥ 6.59.138॥</div>
                    <div class="vyakhya" id="RAM_k06_S059_V0138_B001"></div><br/>
                </div>
                <div class="verse" type="shloka" id="RAM_k06_S059_V0139">
                    <div class="versetext" uvacha="Valmiki">तं निर्विषाशीविषसंनिकाशं शान्तार्चिषं सूर्यमिवाप्रकाशम्।<br/> गतश्रियं कृत्तकिरीटकूटमुवाच रामो युधि राक्षसेन्द्रम्॥ 6.59.139॥</div>
                    <div class="vyakhya" id="RAM_k06_S059_V0139_B001"></div><br/>
                </div>
                <div class="verse" type="shloka" id="RAM_k06_S059_V0140">
                    <div class="versetext" uvacha="Valmiki">कृतं त्वया कर्म महत् सुभीमं हतप्रवीरश्च कृतस्त्वयाहम्।<br/> तस्मात् परिश्रान्त इति व्यवस्य न त्वां शरैर्मृत्युवशं नयामि॥ 6.59.140॥</div>
                    <div class="vyakhya" id="RAM_k06_S059_V0140_B001"></div><br/>
                </div>
                <div class="verse" type="shloka" id="RAM_k06_S059_V0141">
                    <div class="versetext" uvacha="Valmiki">प्रयाहि जानामि रणार्दितस्त्वं प्रविश्य रात्रिंचरराज लङ्काम्।<br/> आश्वस्य निर्याहि रथी च धन्वी तदा बलं प्रेक्ष्यसि मे रथस्थः॥ 6.59.141॥</div>
                    <div class="vyakhya" id="RAM_k06_S059_V0141_B001"></div><br/>
                </div>
                <div class="verse" type="shloka" id="RAM_k06_S059_V0142">
                    <div class="versetext" uvacha="Valmiki">स एवमुक्तो हतदर्पहर्षो निकृत्तचापः स हताश्वसूतः।<br/> शरार्दितो भग्नमहाकिरीटो विवेश लङ्कां सहसा स्म राजा॥ 6.59.142॥</div>
                    <div class="vyakhya" id="RAM_k06_S059_V0142_B001"></div><br/>
                </div>
                <div class="verse" type="shloka" id="RAM_k06_S059_V0143">
                    <div class="versetext" uvacha="Valmiki">तस्मिन् प्रविष्टे रजनीचरेन्द्रे महाबले दानवदेवशत्रौ।<br/> हरीन् विशल्यान् सह लक्ष्मणेन चकार रामः परमाहवाग्रे॥ 6.59.143॥</div>
                    <div class="vyakhya" id="RAM_k06_S059_V0143_B001"></div><br/>
                </div>
                <div class="verse" type="shloka" id="RAM_k06_S059_V0144">
                    <div class="versetext" uvacha="Valmiki">तस्मिन् प्रभग्ने त्रिदशेन्द्रशत्रौ सुरासुरा भूतगणा दिशश्च।<br/> ससागराः सर्षिमहोरगाश्च तथैव भूम्यम्बुचराः प्रहृष्टाः॥ 6.59.144॥</div>
                    <div class="vyakhya" id="RAM_k06_S059_V0144_B001"></div><br/>
                </div>
                <div class="authorline">इत्यार्षे श्रीमद्रामायणे वल्मीकीय आदिकाव्ये युद्धकाण्डे एकोनषष्टितमः सर्गः ॥ 59 ॥</div>
            </div>
        </strong>
    </div>
</body>
</html>