<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Yuddha Kanda - Sarga 4</title>
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>युद्धकाण्डे चतुर्थः सर्गः</h1>
            <div class="section" id="RAM_k06_S004" type="sarga" data-name="sarga" data-title="युद्धकाण्डे चतुर्थः सर्गः">
                <div class="verse" type="shloka" id="RAM_k06_S004_V001">
                    <div class="versetext" uvacha="Valmiki">श्रुत्वा हनूमतो वाक्यं यथावदनुपूर्वशः।<br/> ततोऽब्रवीन्महातेजा रामः सत्यपराक्रमः॥ 6.4.1॥</div>
                    <div class="vyakhya" id="RAM_k06_S004_V001_B001">अनुपूर्वशोऽनुक्रमेण ॥ 6.4.1॥</div><br/>
                </div>
                <div class="verse" type="shloka" id="RAM_k06_S004_V002">
                    <div class="versetext" uvacha="Valmiki">यन्निवेदयसे लङ्कां पुरीं भीमस्य रक्षसः।<br/> क्षिप्रमेनां वधिष्यामि सत्यमेतद् ब्रवीमि ते॥ 6.4.2॥</div>
                    <div class="vyakhya" id="RAM_k06_S004_V002_B001">तत्राङ्गदादिमुखेन कार्यनिर्वहणमशक्यं मत्वा तत्प्ररोचनाय तदङ्गीकुर्वन्निव स्वमतमाह-यदिति । रक्षस एनां पुरीं क्षिप्रमेव वधिष्यामीति यन्निवेदयसे तत्सत्यमेव तथा ते शक्तिरस्येव । तथापि ते तुभ्यं स्वमतं ब्रवीमीत्यर्थः ॥ 6.4.2॥</div><br/>
                </div>
                <div class="verse" type="shloka" id="RAM_k06_S004_V003">
                    <div class="versetext" uvacha="Valmiki">अस्मिन् मुहूर्ते सुग्रीव प्रयाणमभिरोचय।<br/> युक्तो मुहूर्ते विजये प्राप्तो मध्यं दिवाकरः॥ 6.4.3॥</div>
                    <div class="vyakhya" id="RAM_k06_S004_V003_B001">तदेवाह - अस्मिन्निति । सुग्रीवप्रयाणमिति षष्ठीतत्पुरुषः । तमेवाह-यतो मध्यमहो दिवाकरः प्राप्तोऽतो विजये विजयप्रदेऽभिजिदाख्ये मुहूर्ते युक्तः । मे निर्गम इति शेषः । एतदुत्तरम् <span class="quote">अस्मिन्मुहूर्ते विजये प्राप्ते मध्यं दिवाकरे</span> इत्यर्धमधिकं कतकस्वरसात्॥ 6.4.3॥</div><br/>
                </div>
                <div class="verse" type="shloka" id="RAM_k06_S004_V004">
                    <div class="versetext" uvacha="Valmiki">सीतां हृत्वा तु तद् यातु क्वासौ यास्यति जीवितः।<br/> सीता श्रुत्वाभियानं मे आशामेष्यति जीविते।<br/> जीवितान्तेऽमृतं स्पृष्ट्वा पीत्वामृतमिवातुरः॥ 6.4.4॥</div>
                    <div class="vyakhya" id="RAM_k06_S004_V004_B001">एतन्मुहूर्तप्रस्थितस्य ध्रुवो विजय इत्याह- सीतामिति । तद्रक्षः सीतां हृत्वा कामं यातु । स्वदेशमिति शेषः । अथाप्यसौ जीवितः सन्। कर्तरि निष्ठा। जीवन्भूत्वा क यास्यति न कापि । अविलम्बं यात्राप्रयोजनमाह- सीतेति । श्रुत्वा सिद्धादिमुखतः । जीविताशाप्राप्तौ दृष्टान्तः- आतुरो जीवितान्ते जीवितनाशप्राप्तावमृतममृतत्वसाधनं दिव्यौषधं स्पृष्ट्वा द्रवरूपममृतं पीत्वा च यथा जीविताशामेति तद्वत् । <span class="quote">जीवितान्ते मृतं स्पृष्ट्वा पीत्वामृतमिवातुरः</span> इति पाङ्क्तः पाठः ॥ 6.4.4॥</div><br/>
                </div>
                <div class="verse" type="shloka" id="RAM_k06_S004_V005">
                    <div class="versetext" uvacha="Valmiki">उत्तराफाल्गुनी ह्यद्य श्वस्तु हस्तेन योक्ष्यते।<br/> अभिप्रयाम सुग्रीव सर्वानीकसमावृताः॥ 6.4.5॥</div>
                    <div class="vyakhya" id="RAM_k06_S004_V005_B001"></div><br/>
                </div>
                <div class="verse" type="shloka" id="RAM_k06_S004_V006">
                    <div class="versetext" uvacha="Valmiki">निमित्तानि च पश्यामि यानि प्रादुर्भवन्ति वै।<br/> निहत्य रावणं सीतामानयिष्यामि जानकीम्॥ 6.4.6॥</div>
                    <div class="vyakhya" id="RAM_k06_S004_V006_B001">मम ताराबलमस्तीत्याह - उत्तरेति । योक्ष्यते । चन्द्र इति शेषः । पुनर्वसुजातस्य हस्तो वधतारा। उत्तरा च सीताया जन्मतारा । बद्धस्य जन्मतारायां तन्मोचनार्थयात्रायामवश्यं तन्मुक्तिरिति भावः । अद्यामान्तमानेन मार्गशीर्षकृष्णाष्टम्यां कृष्णसप्तम्यां वा । मार्गशीर्षपूणिमोत्तरं तदन्यतरस्मिन्नुत्तरालाभात् । अभिप्रयामेति प्रश्ने लोट् ॥ 6.4.5,6॥</div><br/>
                </div>
                <div class="verse" type="shloka" id="RAM_k06_S004_V007">
                    <div class="versetext" uvacha="Valmiki">उपरिष्टाद्धि नयनं स्फुरमाणमिमं मम।<br/> विजयं समनुप्राप्तं शंसतीव मनोरथम्॥ 6.4.7॥</div>
                    <div class="vyakhya" id="RAM_k06_S004_V007_B001"></div><br/>
                </div>
                <div class="verse" type="shloka" id="RAM_k06_S004_V008">
                    <div class="versetext" uvacha="Valmiki">ततो वानरराजेन लक्ष्मणेन सुपूजितः।<br/> उवाच रामो धर्मात्मा पुनरप्यर्थकोविदः॥ 6.4.8॥</div>
                    <div class="vyakhya" id="RAM_k06_S004_V008_B001"></div><br/>
                </div>
                <div class="verse" type="shloka" id="RAM_k06_S004_V009">
                    <div class="versetext" uvacha="Valmiki">अग्रे यातु बलस्यास्य नीलो मार्गमवेक्षितुम्।<br/> वृतः शतसहस्रेण वानराणां तरस्विनाम्॥ 6.4.9॥</div>
                    <div class="vyakhya" id="RAM_k06_S004_V009_B001">मनोरथं मनोस्थविषयं विजयं समनुप्राप्तमिव शंसतीत्यन्वयः ॥ 6.4.7,.8,9॥</div><br/>
                </div>
                <div class="verse" type="shloka" id="RAM_k06_S004_V010">
                    <div class="versetext" uvacha="Valmiki">फलमूलवता नील शीतकाननवारिणा।<br/> पथा मधुमता चाशु सेनां सेनापते नय॥ 6.4.10॥</div>
                    <div class="vyakhya" id="RAM_k06_S004_V010_B001">शीतानि काननवारीणि यस्मिस्तादृशेन पथा । सेनापते, नीलसेनां नयेत्यन्वयः ॥ 6.4.10॥</div><br/>
                </div>
                <div class="verse" type="shloka" id="RAM_k06_S004_V011">
                    <div class="versetext" uvacha="Valmiki">दूषयेयुर्दुरात्मानः पथि मूलफलोदकम्।<br/> राक्षसाः पथि रक्षेथास्तेभ्यस्त्वं नित्यमुद्यतः॥ 6.4.11॥</div>
                    <div class="vyakhya" id="RAM_k06_S004_V011_B001">दूषयेयुः । विषादिनेति शेषः। नित्यमुद्यतः सदा सावधानः सन्॥ 6.4.11॥</div><br/>
                </div>
                <div class="verse" type="shloka" id="RAM_k06_S004_V012">
                    <div class="versetext" uvacha="Valmiki">निम्नेषु वनदुर्गेषु वनेषु च वनौकसः।<br/> अभिप्लुत्याभिपश्येयुः परेषां निहितं बलम्॥ 6.4.12॥</div>
                    <div class="vyakhya" id="RAM_k06_S004_V012_B001">वनदुर्गेषु वनात्मकेतु दुर्गेषु। वनेष्वदुर्गवनेषु च। निम्नभूमौ निहितं गुप्तप्रहारार्थं लीनतया स्थापितम्॥ 6.4.12॥</div><br/>
                </div>
                <div class="verse" type="shloka" id="RAM_k06_S004_V013">
                    <div class="versetext" uvacha="Valmiki">यत्तु फल्गु बलं किंचित् तदत्रैवोपपद्यताम्।<br/> एतद्धि कृत्यं घोरं नो विक्रमेण प्रयुज्यताम्॥ 6.4.13॥</div>
                    <div class="vyakhya" id="RAM_k06_S004_V013_B001"></div><br/>
                </div>
                <div class="verse" type="shloka" id="RAM_k06_S004_V014">
                    <div class="versetext" uvacha="Valmiki">सागरौघनिभं भीममग्रानीकं महाबलाः।<br/> कपिसिंहाः प्रकर्षन्तु शतशोऽथ सहस्रशः॥ 6.4.14॥</div>
                    <div class="vyakhya" id="RAM_k06_S004_V014_B001">यच्च फल्गु निःसारं बलं बालवृद्धादिलक्षणं युद्धानर्हं तदत्रैव किष्किन्धायामेवोपपद्यतां तिष्ठतु । हि यस्मादेतन्नः कृत्यं युद्धरूपं घोरम्, जतो विक्रमेण त्रिक्रमोपपन्नबलेन प्रयुज्यताम्। यात्रेति शेषः ॥ 6.4.13,14॥</div><br/>
                </div>
                <div class="verse" type="shloka" id="RAM_k06_S004_V015">
                    <div class="versetext" uvacha="Valmiki">गजश्च गिरिसंकाशो गवयश्च महाबलः।<br/> गवाक्षश्चाग्रतो यातु गवां दृप्त इवर्षभः॥ 6.4.15॥</div>
                    <div class="vyakhya" id="RAM_k06_S004_V015_B001"></div><br/>
                </div>
                <div class="verse" type="shloka" id="RAM_k06_S004_V016">
                    <div class="versetext" uvacha="Valmiki">यातु वानरवाहिन्या वानरः प्लवतां पतिः।<br/> पालयन् दक्षिणं पार्श्वमृषभो वानरर्षभः॥ 6.4.16॥</div>
                    <div class="vyakhya" id="RAM_k06_S004_V016_B001">कपिसिंहानेवाह गजश्चेति ॥ 6.4.15,16॥</div><br/>
                </div>
                <div class="verse" type="shloka" id="RAM_k06_S004_V017">
                    <div class="versetext" uvacha="Valmiki">गन्धहस्तीव दुर्धर्षस्तरस्वी गन्धमादनः।<br/> यातु वानरवाहिन्याः सव्यं पार्श्वमधिष्ठितः॥ 6.4.17॥</div>
                    <div class="vyakhya" id="RAM_k06_S004_V017_B001">यस्य मदगन्धादन्ये गजाः पलायन्ते स गन्धहस्ती ॥ 6.4.17॥</div><br/>
                </div>
                <div class="verse" type="shloka" id="RAM_k06_S004_V018">
                    <div class="versetext" uvacha="Valmiki">यास्यामि बलमध्येऽहं बलौघमभिहर्षयन्।<br/> अधिरुह्य हनूमन्तमैरावतमिवेश्वरः॥ 6.4.18॥</div>
                    <div class="vyakhya" id="RAM_k06_S004_V018_B001">ईश्वर इन्द्रः ॥ 6.4.18॥</div><br/>
                </div>
                <div class="verse" type="shloka" id="RAM_k06_S004_V019">
                    <div class="versetext" uvacha="Valmiki">अङ्गदेनैष संयातु लक्ष्मणश्चान्तकोपमः।<br/> सार्वभौमेन भूतेशो द्रविणाधिपतिर्यथा॥ 6.4.19॥</div>
                    <div class="vyakhya" id="RAM_k06_S004_V019_B001">अङ्गदेन वाहनभूतेन । सार्वभौमः कुवेरदिग्गजः । भूतेशः कुबेरः । यक्षेशत्वात् ॥ 6.4.19॥</div><br/>
                </div>
                <div class="verse" type="shloka" id="RAM_k06_S004_V020">
                    <div class="versetext" uvacha="Valmiki">जाम्बवांश्च सुषेणश्च वेगदर्शी च वानरः।<br/> ऋक्षराजो महाबाहुः कुक्षिं रक्षन्तु ते त्रयः॥ 6.4.20॥</div>
                    <div class="vyakhya" id="RAM_k06_S004_V020_B001"></div><br/>
                </div>
                <div class="verse" type="shloka" id="RAM_k06_S004_V021">
                    <div class="versetext" uvacha="Valmiki">राघवस्य वचः श्रुत्वा सुग्रीवो वाहिनीपतिः।<br/> व्यादिदेश महावीर्यो वानरान् वानरर्षभः॥ 6.4.21॥</div>
                    <div class="vyakhya" id="RAM_k06_S004_V021_B001">ऋक्षराजो जाम्बवानित्यन्वयः । कुक्षिं कुक्ष्युपलक्षितं सेनापुच्छभागम् ॥ 6.4.20,21॥</div><br/>
                </div>
                <div class="verse" type="shloka" id="RAM_k06_S004_V022">
                    <div class="versetext" uvacha="Valmiki">ते वानरगणाः सर्वे समुत्पत्य महौजसः।<br/> गुहाभ्यः शिखरेभ्यश्च आशु पुप्लुविरे तदा॥ 6.4.22॥</div>
                    <div class="vyakhya" id="RAM_k06_S004_V022_B001"></div><br/>
                </div>
                <div class="verse" type="shloka" id="RAM_k06_S004_V023">
                    <div class="versetext" uvacha="Valmiki">ततो वानरराजेन लक्ष्मणेन च पूजितः।<br/> जगाम रामो धर्मात्मा ससैन्यो दक्षिणां दिशम्॥ 6.4.23॥</div>
                    <div class="vyakhya" id="RAM_k06_S004_V023_B001"></div><br/>
                </div>
                <div class="verse" type="shloka" id="RAM_k06_S004_V024">
                    <div class="versetext" uvacha="Valmiki">शतैः शतसहस्रैश्च कोटिभिश्चायुतैरपि।<br/> वारणाभैश्च हरिभिर्ययौ परिवृतस्तदा॥ 6.4.24॥</div>
                    <div class="vyakhya" id="RAM_k06_S004_V024_B001">गुहाभ्यः शिखरेभ्यः पूर्वस्वास्थतिप्रदेशेभ्यः ॥ 6.4.22,23,24॥</div><br/>
                </div>
                <div class="verse" type="shloka" id="RAM_k06_S004_V025">
                    <div class="versetext" uvacha="Valmiki">तं यान्तमनुयान्ती सा महती हरिवाहिनी।<br/> हृष्टाः प्रमुदिताः सर्वे सुग्रीवेणापि पालिताः॥ 6.4.25॥</div>
                    <div class="vyakhya" id="RAM_k06_S004_V025_B001">हर्षप्रमोद‌योर्बाह्याभ्यन्तरकृतो भेदः ॥ 6.4.25॥</div><br/>
                </div>
                <div class="verse" type="shloka" id="RAM_k06_S004_V026">
                    <div class="versetext" uvacha="Valmiki">आप्लवन्तः प्लवन्तश्च गर्जन्तश्च प्लवंगमाः।<br/> क्ष्वेलन्तो निनदन्तश्च जग्मुर्वै दक्षिणां दिशम्॥ 6.4.26॥</div>
                    <div class="vyakhya" id="RAM_k06_S004_V026_B001">आप्लवन्तः समन्ताद्रक्षणार्थं प्लवमानाः । प्लवन्तोऽग्रे शोधनार्थं गच्छन्तः । <span class="quote">क्ष्वेला तु सिंहनादः स्यात्</span> इति निघण्टुः । गर्जो मेघादिसदृशः शब्दः । निनादः सामान्यशब्दः ॥ 6.4.26॥</div><br/>
                </div>
                <div class="verse" type="shloka" id="RAM_k06_S004_V027">
                    <div class="versetext" uvacha="Valmiki">भक्षयन्तः सुगन्धीनि मधूनि च फलानि च।<br/> उद्वहन्तो महावृक्षान् मञ्जरीपुञ्जधारिणः॥ 6.4.27॥</div>
                    <div class="vyakhya" id="RAM_k06_S004_V027_B001">लीलार्थं महावृक्षानुद्वहन्तो मञ्जरीपुञ्जधारिणश्च । जग्मुरित्यनुकर्षः ॥ 6.4.27॥</div><br/>
                </div>
                <div class="verse" type="shloka" id="RAM_k06_S004_V028">
                    <div class="versetext" uvacha="Valmiki">अन्योन्यं सहसा दृप्ता निर्वहन्ति क्षिपन्ति च।<br/> पतन्तश्चोत्पतन्त्यन्ये पातयन्त्यपरे परान्॥ 6.4.28॥</div>
                    <div class="vyakhya" id="RAM_k06_S004_V028_B001">निर्वहन्ति विनोदार्थमेकमेके वहन्ति । तथा क्षिपन्ति च स्त्रमारूढं भूमौ पातयन्ति । पतन्तश्च भवन्ति । केवलं गच्छन्तीत्यर्थः । अन्ये उत्पतन्त्याकाशमार्गे गच्छन्ति ॥ 6.4.28॥</div><br/>
                </div>
                <div class="verse" type="shloka" id="RAM_k06_S004_V029">
                    <div class="versetext" uvacha="Valmiki">रावणो नो निहन्तव्यः सर्वे च रजनीचराः।<br/> इति गर्जन्ति हरयो राघवस्य समीपतः॥ 6.4.29॥</div>
                    <div class="vyakhya" id="RAM_k06_S004_V029_B001">नोऽस्माकम् । अस्माभिरिति यावत्। <span class="quote">कृत्यानां कर्तरि वा</span> इति षष्ठी ॥ 6.4.29॥</div><br/>
                </div>
                <div class="verse" type="shloka" id="RAM_k06_S004_V030">
                    <div class="versetext" uvacha="Valmiki">पुरस्तादृषभो नीलो वीरः कुमुद एव च।<br/> पन्थानं शोधयन्ति स्म वानरैर्बहुभिः सह॥ 6.4.30॥</div>
                    <div class="vyakhya" id="RAM_k06_S004_V030_B001"></div><br/>
                </div>
                <div class="verse" type="shloka" id="RAM_k06_S004_V031">
                    <div class="versetext" uvacha="Valmiki">मध्ये तु राजा सुग्रीवो रामो लक्ष्मण एव च।<br/> बलिभिर्बहुभिर्भीमैर्वृतः शत्रुनिबर्हणः॥ 6.4.31॥</div>
                    <div class="vyakhya" id="RAM_k06_S004_V031_B001">पुरस्तादृषभ इति। अयमृषभो दक्षिणपार्श्वविनियुक्तादन्यो नीलसहकारी ॥ 6.4.30,31॥</div><br/>
                </div>
                <div class="verse" type="shloka" id="RAM_k06_S004_V032">
                    <div class="versetext" uvacha="Valmiki">हरिः शतबलिर्वीरः कोटिभिर्दशभिर्वृतः।<br/> सर्वामेको ह्यवष्टभ्य ररक्ष हरिवाहिनीम्॥ 6.4.32॥</div>
                    <div class="vyakhya" id="RAM_k06_S004_V032_B001">सर्वां वाहिनीमवष्टभ्यैको ररक्ष । समन्ततो भ्रमन्रक्षति स्मेत्यर्थः ॥ 6.4.32॥</div><br/>
                </div>
                <div class="verse" type="shloka" id="RAM_k06_S004_V033">
                    <div class="versetext" uvacha="Valmiki">कोटीशतपरीवारः केसरी पनसो गजः।<br/> अर्कश्च बहुभिः पार्श्वमेकं तस्याभिरक्षति॥ 6.4.33॥</div>
                    <div class="vyakhya" id="RAM_k06_S004_V033_B001">केसर्यादीनां चतुर्णां द्वौ द्वौ तस्य बलस्य दक्षिणं वामं चैकैकं पार्श्वमभिरक्षत इत्यर्थ इति कतकः । एष गजः पूर्वभागनियुक्तादन्य इति तीर्थः॥ 6.4.33॥</div><br/>
                </div>
                <div class="verse" type="shloka" id="RAM_k06_S004_V034">
                    <div class="versetext" uvacha="Valmiki">सुषेणो जाम्बवांश्चैव ऋक्षैर्बहुभिरावृतौ।<br/> सुग्रीवं पुरतः कृत्वा जघनं संररक्षतुः॥ 6.4.34॥</div>
                    <div class="vyakhya" id="RAM_k06_S004_V034_B001">सुषेणजाम्बवन्तौ प्रायः सेनामध्ये वर्तमानं सुग्रीवं पुरः कृत्वा जघनं सेनापुच्छभागं संररक्षतुः॥ 6.4.34॥</div><br/>
                </div>
                <div class="verse" type="shloka" id="RAM_k06_S004_V035">
                    <div class="versetext" uvacha="Valmiki">तेषां सेनापतिर्वीरो नीलो वानरपुंगवः।<br/> सम्पतन् प्लवतां श्रेष्ठस्तद् बलं पर्यवारयत्॥ 6.4.35॥</div>
                    <div class="vyakhya" id="RAM_k06_S004_V035_B001">पर्यवारयत् । नगरादिपीडाराहित्यं यथा भवति तथा परिवार्यानयदित्यर्थः ॥ 6.4.35॥</div><br/>
                </div>
                <div class="verse" type="shloka" id="RAM_k06_S004_V036">
                    <div class="versetext" uvacha="Valmiki">दरीमुखः प्रजङ्घश्च जम्भोऽथ रभसः कपिः।<br/> सर्वतश्च ययुर्वीरास्त्वरयन्तः प्लवंगमान्॥ 6.4.36॥</div>
                    <div class="vyakhya" id="RAM_k06_S004_V036_B001">सर्वतः । वेगातिशयादिति भावः ॥ 6.4.36॥</div><br/>
                </div>
                <div class="verse" type="shloka" id="RAM_k06_S004_V037">
                    <div class="versetext" uvacha="Valmiki">एवं ते हरिशार्दूला गच्छन्ति बलदर्पिताः।<br/> अपश्यन्त गिरिश्रेष्ठं सह्यं गिरिशतायुतम्॥ 6.4.37॥</div>
                    <div class="vyakhya" id="RAM_k06_S004_V037_B001">गच्छन्ति गच्छन्तश्च सह्यमपश्यन्त सर आदीनि चापश्यन्त । अत्र प्रथमदिनवास इति ज्ञायते ॥ 6.4.37॥</div><br/>
                </div>
                <div class="verse" type="shloka" id="RAM_k06_S004_V038">
                    <div class="versetext" uvacha="Valmiki">सरांसि च सुफुल्लानि तटाकानि वराणि च।<br/> रामस्य शासनं ज्ञात्वा भीमकोपस्य भीतवत्॥ 6.4.38॥</div>
                    <div class="vyakhya" id="RAM_k06_S004_V038_B001">भीतवत् । भीताः सन्त इत्यर्थः ॥ 6.4.38॥</div><br/>
                </div>
                <div class="verse" type="shloka" id="RAM_k06_S004_V039">
                    <div class="versetext" uvacha="Valmiki">वर्जयन् नागराभ्याशांस्तथा जनपदानपि।<br/> सागरौघनिभं भीमं तद् वानरबलं महत्॥ 6.4.39॥</div>
                    <div class="vyakhya" id="RAM_k06_S004_V039_B001">वर्जयद्वर्जयित्वागच्छत् ॥ 6.4.39॥</div><br/>
                </div>
                <div class="verse" type="shloka" id="RAM_k06_S004_V040">
                    <div class="versetext" uvacha="Valmiki">निःससर्प महाघोरं भीमघोषमिवार्णवम्।<br/> तस्य दाशरथेः पार्श्वे शूरास्ते कपिकुञ्जराः॥ 6.4.40॥</div>
                    <div class="vyakhya" id="RAM_k06_S004_V040_B001"></div><br/>
                </div>
                <div class="verse" type="shloka" id="RAM_k06_S004_V041">
                    <div class="versetext" uvacha="Valmiki">तूर्णमापुप्लुवुः सर्वे सदश्वा इव चोदिताः।<br/> कपिभ्यामुह्यमानौ तौ शुशुभाते नरर्षभौ॥ 6.4.41॥</div>
                    <div class="vyakhya" id="RAM_k06_S004_V041_B001">भीमघोषमर्णवमिव । अर्धर्चादिरर्णवः । निःससर्प सह्यतो निःसृतम् ॥ 6.4.40,41॥</div><br/>
                </div>
                <div class="verse" type="shloka" id="RAM_k06_S004_V042">
                    <div class="versetext" uvacha="Valmiki">महद्भ्यामिव संस्पृष्टौ ग्रहाभ्यां चन्द्रभास्करौ।<br/> ततो वानरराजेन लक्ष्मणेन सुपूजितः॥ 6.4.42॥</div>
                    <div class="vyakhya" id="RAM_k06_S004_V042_B001"></div><br/>
                </div>
                <div class="verse" type="shloka" id="RAM_k06_S004_V043">
                    <div class="versetext" uvacha="Valmiki">जगाम रामो धर्मात्मा ससैन्यो दक्षिणां दिशम्।<br/> तमङ्गदगतो रामं लक्ष्मणः शुभया गिरा॥ 6.4.43॥</div>
                    <div class="vyakhya" id="RAM_k06_S004_V043_B001">महद्भ्यां ग्रहाभ्यां राहुकेतुभ्यां संस्पृष्टार्थभागे स्पृष्टौ चन्द्रभास्कराविव । <span class="quote">महद्भयामर्थसंस्पृष्टौ</span> इति पाठान्तरम् ॥ 6.4.42,43॥</div><br/>
                </div>
                <div class="verse" type="shloka" id="RAM_k06_S004_V044">
                    <div class="versetext" uvacha="Valmiki">उवाच परिपूर्णार्थं पूर्णार्थप्रतिभानवान्।<br/> हृतामवाप्य वैदेहीं क्षिप्रं हत्वा च रावणम्॥ 6.4.44॥</div>
                    <div class="vyakhya" id="RAM_k06_S004_V044_B001"></div><br/>
                </div>
                <div class="verse" type="shloka" id="RAM_k06_S004_V045">
                    <div class="versetext" uvacha="Valmiki">समृद्धार्थः समृद्धार्थामयोध्यां प्रतियास्यसि।<br/> महान्ति च निमित्तानि दिवि भूमौ च राघव॥ 6.4.45॥</div>
                    <div class="vyakhya" id="RAM_k06_S004_V045_B001">पूर्णार्थप्रतिभानवान्पूर्णस्यार्थस्य कार्यस्य शकुनैः प्रतिभानवाञ्ज्ञानवान् । करिष्यमाणस्य कार्यस्य पूर्णत्वज्ञानवानित्यर्थः । परिपूर्णार्थमिति रामविशेषणम्॥ 6.4.44,45॥</div><br/>
                </div>
                <div class="verse" type="shloka" id="RAM_k06_S004_V046">
                    <div class="versetext" uvacha="Valmiki">शुभानि तव पश्यामि सर्वाण्येवार्थसिद्धये।<br/> अनुवाति शिवो वायुः सेनां मृदुहितः सुखः॥ 6.4.46॥</div>
                    <div class="vyakhya" id="RAM_k06_S004_V046_B001">सेनामनुवाति सेनापृष्ठभागेन वाति । मृदुहितसुखपदैः क्रमेण मान्यशैत्यसौरभाण्युक्तानि ॥ 6.4.46॥</div><br/>
                </div>
                <div class="verse" type="shloka" id="RAM_k06_S004_V047">
                    <div class="versetext" uvacha="Valmiki">पूर्णवल्गुस्वराश्चेमे प्रवदन्ति मृगद्विजाः।<br/> प्रसन्नाश्च दिशः सर्वा विमलश्च दिवाकरः॥ 6.4.47॥</div>
                    <div class="vyakhya" id="RAM_k06_S004_V047_B001">पूर्णा विच्छेद्रहिता वल्गवः श्रोत्रसुखाः स्वरा येषां ते ॥ 6.4.47॥</div><br/>
                </div>
                <div class="verse" type="shloka" id="RAM_k06_S004_V048">
                    <div class="versetext" uvacha="Valmiki">उशना च प्रसन्नार्चिरनु त्वां भार्गवो गतः।<br/> ब्रह्मराशिर्विशुद्धश्च शुद्धाश्च परमर्षयः।<br/> अर्चिष्मन्तः प्रकाशन्ते ध्रुवं सर्वे प्रदक्षिणम्॥ 6.4.48॥</div>
                    <div class="vyakhya" id="RAM_k06_S004_V048_B001">भार्गवो भृगुपुत्र उशना शुक्रोऽपि प्रसन्नार्चिस्त्वामनुगतोऽस्ति । शुक्रमौढ्यं नास्तीत्युक्तं भवति । यत्तु पुरः शुक्रभावो ध्वनित इति तन्न । दक्षिणोत्तरगन्तॄणां कदापि पुरः शुक्रप्रसक्तेरभावात् । ब्रह्मराशिध्रुवः । ब्रह्मणां सप्तर्षीणां राशिः पुञ्जीभावो यस्मिन्स तथा तस्माद्विशुद्धोऽभ्रादिमालिन्यरहितः । तत्पुञ्जीभावमेव दर्शयति-शुद्धा अभ्रादिहीनाः शुद्धं ध्रुवं प्रदक्षिणं कुर्वाणा अर्चिष्मन्तः प्रशस्तार्चिषो भूत्वा प्रकाशन्ते ॥ 6.4.48॥</div><br/>
                </div>
                <div class="verse" type="shloka" id="RAM_k06_S004_V049">
                    <div class="versetext" uvacha="Valmiki">त्रिशङ्कुर्विमलो भाति राजर्षिः सपुरोहितः।<br/> पितामहः पुरोऽस्माकमिक्ष्वाकूणां महात्मनाम्॥ 6.4.49॥</div>
                    <div class="vyakhya" id="RAM_k06_S004_V049_B001">सपुरोहितः । भगवद्विश्वामित्रसृष्टस्वसमीपवर्तिसप्तर्षिमण्डलमध्यवर्तिवसिष्ठ-सहित इत्यर्थः । ईदृशस्त्रिशङ्कुरस्माकं पितामहोऽस्माकं पुरो भाति । तस्य दक्षिणदिक्स्थत्वात् । <span class="quote">पितामहः पुरोऽस्माकम्</span> इति पाङ्क्तः पाठ इति कतकः ॥ 6.4.49॥</div><br/>
                </div>
                <div class="verse" type="shloka" id="RAM_k06_S004_V050">
                    <div class="versetext" uvacha="Valmiki">विमले च प्रकाशेते विशाखे निरुपद्रवे।<br/> नक्षत्रं परमस्माकमिक्ष्वाकूणां महात्मनाम्॥ 6.4.50॥</div>
                    <div class="vyakhya" id="RAM_k06_S004_V050_B001">इक्ष्वाकूणां परं नक्षत्रं कुलनक्षत्रम् । विमलेऽङ्गारकादिदुष्टग्रहाक्रमणरहिते ॥ 6.4.50॥</div><br/>
                </div>
                <div class="verse" type="shloka" id="RAM_k06_S004_V051">
                    <div class="versetext" uvacha="Valmiki">नैर्ऋतं नैर्ऋतानां च नक्षत्रमतिपीड्यते।<br/> मूलो मूलवता स्पृष्टो धूप्यते धूमकेतुना॥ 6.4.51॥</div>
                    <div class="vyakhya" id="RAM_k06_S004_V051_B001">अथ नैर्ऋतनक्षत्रपीडामाह--नैर्ऋतं निर्ऋतिदेवताकम् । मूलः । मूलमिति यावत् । आर्षं पुंस्त्वम् । अतिपीड्यतेऽत्यन्तं पीड्यते । केन तत्राह - मूलवतेति । मूलवतोच्चैर्दण्डाकारतयोत्थितेन धूमकेतुना स्पृष्टो धूप्यते संजाततापो भवति ॥ 6.4.51॥</div><br/>
                </div>
                <div class="verse" type="shloka" id="RAM_k06_S004_V052">
                    <div class="versetext" uvacha="Valmiki">सर्वं चैतद् विनाशाय राक्षसानामुपस्थितम्।<br/> काले कालगृहीतानां नक्षत्रं ग्रहपीडितम्॥ 6.4.52॥</div>
                    <div class="vyakhya" id="RAM_k06_S004_V052_B001">यतः कालेऽन्तकाले कालगृहीतानां मृत्युगृहीतानां नक्षत्रं गृहपीडितं शन्यङ्गारकराह्वादिगृहपीडितं भवतीति शेषः ॥ 6.4.52॥</div><br/>
                </div>
                <div class="verse" type="shloka" id="RAM_k06_S004_V053">
                    <div class="versetext" uvacha="Valmiki">प्रसन्नाः सुरसाश्चापो वनानि फलवन्ति च।<br/> प्रवान्ति नाधिका गन्धा यथर्तुकुसुमा द्रुमाः॥ 6.4.53॥</div>
                    <div class="vyakhya" id="RAM_k06_S004_V053_B001">उशना चेत्याद्येतदन्तं सह्ये किंचित्कालं विश्रम्य फलमूलादि भुक्त्वा पुना रात्रौ गमनकाले लक्ष्मणेन प्रदर्श्यते । अतएव वक्ष्यति - <span class="quote">सा स्म याति दिवारात्रम्</span> इति । सुरसा आपः। सरसीष्विति शेषः । गन्धा अजन्तः । गन्धवन्तो वायवोऽधिका न प्रवान्ति । मन्दं वान्तीत्यर्थः । द्रुमाः स्वस्वर्तुमनतिक्रम्य जातकुसुमाः ॥ 6.4.53॥</div><br/>
                </div>
                <div class="verse" type="shloka" id="RAM_k06_S004_V054">
                    <div class="versetext" uvacha="Valmiki">व्यूढानि कपिसैन्यानि प्रकाशन्तेऽधिकं प्रभो।<br/> देवानामिव सैन्यानि संग्रामे तारकामये।<br/> एवमार्य समीक्ष्यैतत् प्रीतो भवितुमर्हसि॥ 6.4.54॥</div>
                    <div class="vyakhya" id="RAM_k06_S004_V054_B001">आमवशब्देन दुःखत्वाद्वधो लक्ष्यते । तारकस्य तारकासुरस्यामयो विनाशो यस्मिस्तादृशे सङ्ग्रामे देवसेनान्याव्यूढानि देवानां सैन्यानीव प्रकाशन्ते॥ 6.4.54॥</div><br/>
                </div>
                <div class="verse" type="shloka" id="RAM_k06_S004_V055">
                    <div class="versetext" uvacha="Valmiki">इति भ्रातरमाश्वास्य हृष्टः सौमित्रिरब्रवीत्।<br/> अथावृत्य महीं कृत्स्नां जगाम हरिवाहिनी॥ 6.4.55॥</div>
                    <div class="vyakhya" id="RAM_k06_S004_V055_B001">सौमित्रिः स्वयंनिमित्तैराश्वास्य भ्रातुराश्वासाय हृष्टः सन्भ्रातरमब्रवीत् । <span class="quote">आश्वास्य</span> इति पाठः ॥ 6.4.55॥</div><br/>
                </div>
                <div class="verse" type="shloka" id="RAM_k06_S004_V056">
                    <div class="versetext" uvacha="Valmiki">ऋक्षवानरशार्दूलैर्नखद्रंष्ट्रायुधैरपि।<br/> कराग्रैश्चरणाग्रैश्च वानरैरुद्धतं रजः॥ 6.4.56॥</div>
                    <div class="vyakhya" id="RAM_k06_S004_V056_B001">ऋक्षादयः कर्तारः । कराग्रादीनि करणानि ॥ 6.4.56॥</div><br/>
                </div>
                <div class="verse" type="shloka" id="RAM_k06_S004_V057">
                    <div class="versetext" uvacha="Valmiki">भीममन्तर्दधे लोकं निवार्य सवितुः प्रभाम्।<br/> सपर्वतवनाकाशं दक्षिणां हरिवाहिनी॥ 6.4.57॥</div>
                    <div class="vyakhya" id="RAM_k06_S004_V057_B001"></div><br/>
                </div>
                <div class="verse" type="shloka" id="RAM_k06_S004_V058">
                    <div class="versetext" uvacha="Valmiki">छादयन्ती ययौ भीमा द्यामिवाम्बुदसंततिः।<br/> उत्तरन्त्याश्च सेनायाः सततं बहुयोजनम्॥ 6.4.58॥</div>
                    <div class="vyakhya" id="RAM_k06_S004_V058_B001">उद्धतं भीतं रजो लोकमन्तर्दधेऽन्तर्हितमकरोत् । दक्षिणां दिशभिति शेषः ॥ 6.4.57,58॥</div><br/>
                </div>
                <div class="verse" type="shloka" id="RAM_k06_S004_V059">
                    <div class="versetext" uvacha="Valmiki">नदीस्रोतांसि सर्वाणि सस्यन्दुर्विपरीतवत्।<br/> सरांसि विमलाम्भांसि द्रुमाकीर्णांश्च पर्वतान्॥ 6.4.59॥</div>
                    <div class="vyakhya" id="RAM_k06_S004_V059_B001">सर्वाणि नदीस्त्रोतांसि विपरीतबद्वैपरीत्येन सस्यन्दुः । यथाभ्रेषु धावत्सु चन्द्रो धावतीव, तद्वत्सेनागतिर्नदीप्रवाहेषु भ्रान्त्याभाति स्मेत्यर्थ इति कतकः । वस्तुतो नदीषु वानराणां प्रवाहाभिमुखं तरणे तैराहतानि जलानि विपरीतवहनानीत्यर्थः ॥ 6.4.59॥</div><br/>
                </div>
                <div class="verse" type="shloka" id="RAM_k06_S004_V060">
                    <div class="versetext" uvacha="Valmiki">समान् भूमिप्रदेशांश्च वनानि फलवन्ति च।<br/> मध्येन च समन्ताच्च तिर्यक् चाधश्च साविशत्॥ 6.4.60॥</div>
                    <div class="vyakhya" id="RAM_k06_S004_V060_B001">साविशत् । अयं द्वितीयो वास इति प्रतीयते ॥ 6.4.60॥</div><br/>
                </div>
                <div class="verse" type="shloka" id="RAM_k06_S004_V061">
                    <div class="versetext" uvacha="Valmiki">समावृत्य महीं कृत्स्नां जगाम महती चमूः।<br/> ते हृष्टवदनाः सर्वे जग्मुर्मारुतरंहसः॥ 6.4.61॥</div>
                    <div class="vyakhya" id="RAM_k06_S004_V061_B001">पुनर्यात्रामाह- समावृत्येति ॥ 6.4.61॥</div><br/>
                </div>
                <div class="verse" type="shloka" id="RAM_k06_S004_V062">
                    <div class="versetext" uvacha="Valmiki">हरयो राघवस्यार्थे समारोपितविक्रमाः।<br/> हर्षं वीर्यं बलोद्रेकान् दर्शयन्तः परस्परम्॥ 6.4.62॥</div>
                    <div class="vyakhya" id="RAM_k06_S004_V062_B001">समीरोपितविक्रमाः । एवमेव मया कर्तव्यमित्यसाध्येऽप्यर्थे चित्तसंक्रमितविक्रमप्रकाराः ॥ 6.4.62॥</div><br/>
                </div>
                <div class="verse" type="shloka" id="RAM_k06_S004_V063">
                    <div class="versetext" uvacha="Valmiki">यौवनोत्सेकजाद् दर्पाद् विविधांश्चक्रुरध्वनि।<br/> तत्र केचिद् द्रुतं जग्मुरुत्पेतुश्च तथापरे॥ 6.4.63॥</div>
                    <div class="vyakhya" id="RAM_k06_S004_V063_B001">विविधान्प्रकारान् । तानेवाह - तत्रेति ॥ 6.4.63॥</div><br/>
                </div>
                <div class="verse" type="shloka" id="RAM_k06_S004_V064">
                    <div class="versetext" uvacha="Valmiki">केचित् किलकिलां चक्रुर्वानरा वनगोचराः।<br/> प्रास्फोटयंश्च पुच्छानि संनिजघ्नुः पदान्यपि॥ 6.4.64॥</div>
                    <div class="vyakhya" id="RAM_k06_S004_V064_B001">वानराणां हर्षादिजनितशब्दः किलकिला। प्रास्फोटयन्पुच्छानि भूमावताडयन् ॥ 6.4.64॥</div><br/>
                </div>
                <div class="verse" type="shloka" id="RAM_k06_S004_V065">
                    <div class="versetext" uvacha="Valmiki">भुजान् विक्षिप्य शैलांश्च द्रुमानन्ये बभञ्जिरे।<br/> आरोहन्तश्च शृङ्गाणि गिरीणां गिरिगोचराः॥ 6.4.65॥</div>
                    <div class="vyakhya" id="RAM_k06_S004_V065_B001">विक्षिप्य प्रसार्य ॥ 6.4.65॥</div><br/>
                </div>
                <div class="verse" type="shloka" id="RAM_k06_S004_V066">
                    <div class="versetext" uvacha="Valmiki">महानादान् प्रमुञ्चन्ति क्ष्वेडामन्ये प्रचक्रिरे।<br/> ऊरुवेगैश्च ममृदुर्लताजालान्यनेकशः॥ 6.4.66॥</div>
                    <div class="vyakhya" id="RAM_k06_S004_V066_B001"></div><br/>
                </div>
                <div class="verse" type="shloka" id="RAM_k06_S004_V067">
                    <div class="versetext" uvacha="Valmiki">जृम्भमाणाश्च विक्रान्ता विचिक्रीडुः शिलाद्रुमैः।<br/> ततः शतसहस्रैश्च कोटिभिश्च सहस्रशः॥ 6.4.67॥</div>
                    <div class="vyakhya" id="RAM_k06_S004_V067_B001">ममृदुर्मुदितवन्तः ॥ 6.4.66,67॥</div><br/>
                </div>
                <div class="verse" type="shloka" id="RAM_k06_S004_V068">
                    <div class="versetext" uvacha="Valmiki">वानराणां सुघोराणां श्रीमत्परिवृता मही।<br/> सा स्म याति दिवारात्रं महती हरिवाहिनी॥ 6.4.68॥</div>
                    <div class="vyakhya" id="RAM_k06_S004_V068_B001">श्रीमन् । लुप्ततृतीयान्तम् । श्रीमद्भिरित्यर्थः । अयं तृतीयो वासः । दिवारात्रं मध्यरात्रे एव याममात्रं वास इत्याशयः॥ 6.4.68॥</div><br/>
                </div>
                <div class="verse" type="shloka" id="RAM_k06_S004_V069">
                    <div class="versetext" uvacha="Valmiki">प्रहृष्टमुदिताः सर्वे सुग्रीवेणाभिपालिताः।<br/> वानरास्त्वरिता यान्ति सर्वे युद्धाभिनन्दिनः।<br/> प्रमोक्षयिषवः सीतां मुहूर्तं क्वापि नावसन्॥ 6.4.69॥</div>
                    <div class="vyakhya" id="RAM_k06_S004_V069_B001">प्रमोक्षयिपवः । मोक्षशब्दात् <span class="quote">तत्करोति</span> इति णौ सन्यार्षेऽभ्यासलोपे उप्रत्यये च रूपम्। प्रमोचयितुमिच्छावन्त इत्यर्थः । नावसन् । दिवेति शेषः॥ 6.4.69॥</div><br/>
                </div>
                <div class="verse" type="shloka" id="RAM_k06_S004_V070">
                    <div class="versetext" uvacha="Valmiki">ततः पादपसम्बाधं नानावनसमायुतम्।<br/> सह्यपर्वतमासाद्य वानरास्ते समारुहन्॥ 6.4.70॥</div>
                    <div class="vyakhya" id="RAM_k06_S004_V070_B001">सह्यपर्वतं तत्पर्वतदक्षिणभागं तमासाद्य ते वानराः समारुहन् । तच्छिखरमिति शेषः ॥ 6.4.70॥</div><br/>
                </div>
                <div class="verse" type="shloka" id="RAM_k06_S004_V071">
                    <div class="versetext" uvacha="Valmiki">काननानि विचित्राणि नदीप्रस्रवणानि च।<br/> पश्यन्नपि ययौ रामः सह्यस्य मलयस्य च॥ 6.4.71॥</div>
                    <div class="vyakhya" id="RAM_k06_S004_V071_B001"></div><br/>
                </div>
                <div class="verse" type="shloka" id="RAM_k06_S004_V072">
                    <div class="versetext" uvacha="Valmiki">चम्पकांस्तिलकांश्चूतानशोकान् सिन्दुवारकान्।<br/> तिनिशान् करवीरांश्च भञ्जन्ति स्म प्लवंगमाः॥ 6.4.72॥</div>
                    <div class="vyakhya" id="RAM_k06_S004_V072_B001"></div><br/>
                </div>
                <div class="verse" type="shloka" id="RAM_k06_S004_V073">
                    <div class="versetext" uvacha="Valmiki">अङ्कोलांश्च करञ्जांश्च प्लक्षन्यग्रोधपादपान्।<br/> जम्बूकामलकान् नीपान् भञ्जन्ति स्म प्लवंगमाः॥ 6.4.73॥</div>
                    <div class="vyakhya" id="RAM_k06_S004_V073_B001"><span class="quote">सह्यपर्वतमासेदुर्मलयं च महीधरम्</span> इति पाठान्तरं तीर्थसंमतम् ॥ 6.4.71,72,73॥</div><br/>
                </div>
                <div class="verse" type="shloka" id="RAM_k06_S004_V074">
                    <div class="versetext" uvacha="Valmiki">प्रस्तरेषु च रम्येषु विविधाः काननद्रुमाः।<br/> वायुवेगप्रचलिताः पुष्पैरवकिरन्ति तान्॥ 6.4.74॥</div>
                    <div class="vyakhya" id="RAM_k06_S004_V074_B001">प्रस्तरेषु पाषाणेषु । स्थितानिति शेषः ॥ 6.4.74॥</div><br/>
                </div>
                <div class="verse" type="shloka" id="RAM_k06_S004_V075">
                    <div class="versetext" uvacha="Valmiki">मारुतः सुखसंस्पर्शो वाति चन्दनशीतलः।<br/> षट्पदैरनुकूजद्भिर्वनेषु मधुगन्धिषु॥ 6.4.75॥</div>
                    <div class="vyakhya" id="RAM_k06_S004_V075_B001">षट्पदैरनुकूजद्भिरुपलक्षितो मारुतो वाति ॥ 6.4.75॥</div><br/>
                </div>
                <div class="verse" type="shloka" id="RAM_k06_S004_V076">
                    <div class="versetext" uvacha="Valmiki">अधिकं शैलराजस्तु धातुभिस्तु विभूषितः।<br/> धातुभ्यः प्रसृतो रेणुर्वायुवेगेन घट्टितः॥ 6.4.76॥</div>
                    <div class="vyakhya" id="RAM_k06_S004_V076_B001"></div><br/>
                </div>
                <div class="verse" type="shloka" id="RAM_k06_S004_V077">
                    <div class="versetext" uvacha="Valmiki">सुमहद्वानरानीकं छादयामास सर्वतः।<br/> गिरिप्रस्थेषु रम्येषु सर्वतः सम्प्रपुष्पिताः॥ 6.4.77॥</div>
                    <div class="vyakhya" id="RAM_k06_S004_V077_B001">धातुभ्यो गैरिकादिभ्यः ॥ 6.4.76,77॥ </div><br/>
                </div>
                <div class="verse" type="shloka" id="RAM_k06_S004_V078">
                    <div class="versetext" uvacha="Valmiki">केतक्यः सिन्दुवाराश्च वासन्त्यश्च मनोरमाः।<br/> माधव्यो गन्धपूर्णाश्च कुन्दगुल्माश्च पुष्पिताः॥ 6.4.78॥</div>
                    <div class="vyakhya" id="RAM_k06_S004_V078_B001">के पुष्पितास्तत्राह- केतक्य इत्यादि । गन्धपूर्णा गन्धाढ्याः। इदं सर्वविशेषणम् । कुन्दगुल्माः कुन्दानां गुल्माः ॥ 6.4.78॥</div><br/>
                </div>
                <div class="verse" type="shloka" id="RAM_k06_S004_V079">
                    <div class="versetext" uvacha="Valmiki">चिरिबिल्वा मधूकाश्च वञ्जुला बकुलास्तथा।<br/> रञ्जकास्तिलकाश्चैव नागवृक्षाश्च पुष्पिताः॥ 6.4.79॥</div>
                    <div class="vyakhya" id="RAM_k06_S004_V079_B001">वञ्जुलो वानीरः ॥ 6.4.79॥</div><br/>
                </div>
                <div class="verse" type="shloka" id="RAM_k06_S004_V080">
                    <div class="versetext" uvacha="Valmiki">चूताः पाटलिकाश्चैव कोविदाराश्च पुष्पिताः।<br/> मुचुलिन्दार्जुनाश्चैव शिंशपाः कुटजास्तथा॥ 6.4.80॥</div>
                    <div class="vyakhya" id="RAM_k06_S004_V080_B001"></div><br/>
                </div>
                <div class="verse" type="shloka" id="RAM_k06_S004_V081">
                    <div class="versetext" uvacha="Valmiki">हिन्तालास्तिनिशाश्चैव चूर्णका नीपकास्तथा।<br/> नीलाशोकाश्च सरला अङ्कोलाः पद्मकास्तथा॥ 6.4.81॥</div>
                    <div class="vyakhya" id="RAM_k06_S004_V081_B001">कोविदारः पीतकुरण्टकः ॥ 6.4.80,81॥</div><br/>
                </div>
                <div class="verse" type="shloka" id="RAM_k06_S004_V082">
                    <div class="versetext" uvacha="Valmiki">प्रीयमाणैः प्लवंगैस्तु सर्वे पर्याकुलीकृताः।<br/> वाप्यस्तस्मिन् गिरौ रम्याः पल्वलानि तथैव च॥ 6.4.82॥</div>
                    <div class="vyakhya" id="RAM_k06_S004_V082_B001"></div><br/>
                </div>
                <div class="verse" type="shloka" id="RAM_k06_S004_V083">
                    <div class="versetext" uvacha="Valmiki">चक्रवाकानुचरिताः कारण्डवनिषेविताः।<br/> प्लवैः क्रौञ्चैश्च संकीर्णा वराहमृगसेविताः॥ 6.4.83॥</div>
                    <div class="vyakhya" id="RAM_k06_S004_V083_B001"></div><br/>
                </div>
                <div class="verse" type="shloka" id="RAM_k06_S004_V084">
                    <div class="versetext" uvacha="Valmiki">ऋक्षैस्तरक्षुभिः सिंहैः शार्दूलैश्च भयावहैः।<br/> व्यालैश्च बहुभिर्भीमैः सेव्यमानाः समन्ततः॥ 6.4.84॥</div>
                    <div class="vyakhya" id="RAM_k06_S004_V084_B001">प्रीयमाणैः । उक्तपुष्पदर्शनेनेति शेषः ॥ 6.4.82,83,84॥</div><br/>
                </div>
                <div class="verse" type="shloka" id="RAM_k06_S004_V085">
                    <div class="versetext" uvacha="Valmiki">पद्मैः सौगन्धिकैः फुल्लैः कुमुदैश्चोत्पलैस्तथा।<br/> वारिजैर्विविधैः पुष्पै रम्यास्तत्र जलाशयाः॥ 6.4.85॥</div>
                    <div class="vyakhya" id="RAM_k06_S004_V085_B001">तत्र सह्यगिरिप्रान्ते ॥ 6.4.85॥</div><br/>
                </div>
                <div class="verse" type="shloka" id="RAM_k06_S004_V086">
                    <div class="versetext" uvacha="Valmiki">तस्य सानुषु कूजन्ति नानाद्विजगणास्तथा।<br/> स्नात्वा पीत्वोदकान्यत्र जले क्रीडन्ति वानराः॥ 6.4.86॥</div>
                    <div class="vyakhya" id="RAM_k06_S004_V086_B001">तस्य सह्यस्य मलयस्य च ॥ 6.4.86॥</div><br/>
                </div>
                <div class="verse" type="shloka" id="RAM_k06_S004_V087">
                    <div class="versetext" uvacha="Valmiki">अन्योन्यं प्लावयन्ति स्म शैलमारुह्य वानराः।<br/> फलान्यमृतगन्धीनि मूलानि कुसुमानि च॥ 6.4.87॥</div>
                    <div class="vyakhya" id="RAM_k06_S004_V087_B001"></div><br/>
                </div>
                <div class="verse" type="shloka" id="RAM_k06_S004_V088">
                    <div class="versetext" uvacha="Valmiki">बभञ्जुर्वानरास्तत्र पादपानां मदोत्कटाः।<br/> द्रोणमात्रप्रमाणानि लम्बमानानि वानराः॥ 6.4.88॥</div>
                    <div class="vyakhya" id="RAM_k06_S004_V088_B001"></div><br/>
                </div>
                <div class="verse" type="shloka" id="RAM_k06_S004_V089">
                    <div class="versetext" uvacha="Valmiki">ययुः पिबन्तः स्वस्थास्ते मधूनि मधुपिङ्गलाः।<br/> पादपानवभञ्जन्तो विकर्षन्तस्तथा लताः॥ 6.4.89॥</div>
                    <div class="vyakhya" id="RAM_k06_S004_V089_B001"></div><br/>
                </div>
                <div class="verse" type="shloka" id="RAM_k06_S004_V090">
                    <div class="versetext" uvacha="Valmiki">विधमन्तो गिरिवरान् प्रययुः प्लवगर्षभाः।<br/> वृक्षेभ्योऽन्ये तु कपयो नदन्तो मधु दर्पिताः॥ 6.4.90॥</div>
                    <div class="vyakhya" id="RAM_k06_S004_V090_B001">अमृतगन्धीन्यमृतोपमानि । अयं चतुर्थो वासः ॥ 6.4.87,88,89,90॥</div><br/>
                </div>
                <div class="verse" type="shloka" id="RAM_k06_S004_V091">
                    <div class="versetext" uvacha="Valmiki">अन्ये वृक्षान् प्रपद्यन्ते प्रपिबन्त्यपि चापरे।<br/> बभूव वसुधा तैस्तु सम्पूर्णा हरिपुङ्गवैः।<br/> यथा कमलकेदारैः पक्वैरिव वसुंधरा॥ 6.4.91॥</div>
                    <div class="vyakhya" id="RAM_k06_S004_V091_B001"></div><br/>
                </div>
                <div class="verse" type="shloka" id="RAM_k06_S004_V092">
                    <div class="versetext" uvacha="Valmiki">महेन्द्रमथ सम्प्राप्य रामो राजीवलोचनः।<br/> आरुरोह महाबाहुः शिखरं द्रुमभूषितम्॥ 6.4.92॥</div>
                    <div class="vyakhya" id="RAM_k06_S004_V092_B001"></div><br/>
                </div>
                <div class="verse" type="shloka" id="RAM_k06_S004_V093">
                    <div class="versetext" uvacha="Valmiki">ततः शिखरमारुह्य रामो दशरथात्मजः।<br/> कूर्ममीनसमाकीर्णमपश्यत् सलिलाशयम्॥ 6.4.93॥</div>
                    <div class="vyakhya" id="RAM_k06_S004_V093_B001">पीतमधुभिर्हरिभिरावृतभुव उपमा - यथेति । पक्कैः पक्वफलैः कलमकेदारैर्व्रीहिक्षेत्रैर्यथा भाति । इवशब्दस्तथार्थे। तथा तैः पूर्णा वसुधा बभूव ॥ 6.4.91,92,93॥</div><br/>
                </div>
                <div class="verse" type="shloka" id="RAM_k06_S004_V094">
                    <div class="versetext" uvacha="Valmiki">ते सह्यं समतिक्रम्य मलयं च महागिरिम्।<br/> आसेदुरानुपूर्व्येण समुद्रं भीमनिःस्वनम्॥ 6.4.94॥</div>
                    <div class="vyakhya" id="RAM_k06_S004_V094_B001">तत्रानुक्तमपि वासत्रयमन्यद्बोध्यम् । आग्निवेश्योक्तेः । ते सर्वे वानरा आनुपूर्येण सेनासंनिवेशक्रमेण ॥ 6.4.94॥</div><br/>
                </div>
                <div class="verse" type="shloka" id="RAM_k06_S004_V095">
                    <div class="versetext" uvacha="Valmiki">अवरुह्य जगामाशु वेलावनमनुत्तमम्।<br/> रामो रमयतां श्रेष्ठः ससुग्रीवः सलक्ष्मणः॥ 6.4.95॥</div>
                    <div class="vyakhya" id="RAM_k06_S004_V095_B001">अवरुह्य । महेन्द्रादित्यर्थः ॥ 6.4.95॥</div><br/>
                </div>
                <div class="verse" type="shloka" id="RAM_k06_S004_V096">
                    <div class="versetext" uvacha="Valmiki">अथ धौतोपलतलां तोयौघैः सहसोत्थितैः।<br/> वेलामासाद्य विपुलां रामो वचनमब्रवीत्॥ 6.4.96॥</div>
                    <div class="vyakhya" id="RAM_k06_S004_V096_B001">सहसोत्थितैर्लहरीरूपेणागतैस्तोयौधैर्घौतं क्षालितमुपलतलं यस्यां ताम् ॥ 6.4.96॥</div><br/>
                </div>
                <div class="verse" type="shloka" id="RAM_k06_S004_V097">
                    <div class="versetext" uvacha="Valmiki">एते वयमनुप्राप्ताः सुग्रीव वरुणालयम्।<br/> इहेदानीं विचिन्ता सा या नः पूर्वमुपस्थिता॥ 6.4.97॥</div>
                    <div class="vyakhya" id="RAM_k06_S004_V097_B001">या पूर्वमुपस्थिता चिन्ता तरणविषया सेदानीमपि प्रवर्तत इति शेषः ॥ 6.4.97॥</div><br/>
                </div>
                <div class="verse" type="shloka" id="RAM_k06_S004_V098">
                    <div class="versetext" uvacha="Valmiki">अतः परमतीरोऽयं सागरः सरितां पतिः।<br/> न चायमनुपायेन शक्यस्तरितुमर्णवः॥ 6.4.98॥</div>
                    <div class="vyakhya" id="RAM_k06_S004_V098_B001">अतीरोऽलभ्यपरतीरः । अनुपायेनोपायरूपालम्बनहीनेन ॥ 6.4.98॥</div><br/>
                </div>
                <div class="verse" type="shloka" id="RAM_k06_S004_V099">
                    <div class="versetext" uvacha="Valmiki">तदिहैव निवेशोऽस्तु मन्त्रः प्रस्तूयतामिह।<br/> यथेदं वानरबलं परं पारमवाप्नुयात्॥ 6.4.99॥</div>
                    <div class="vyakhya" id="RAM_k06_S004_V099_B001"></div><br/>
                </div>
                <div class="verse" type="shloka" id="RAM_k06_S004_V0100">
                    <div class="versetext" uvacha="Valmiki">इतीव स महाबाहुः सीताहरणकर्शितः।<br/> रामः सागरमासाद्य वासमाज्ञापयत् तदा॥ 6.4.100॥</div>
                    <div class="vyakhya" id="RAM_k06_S004_V0100_B001"></div><br/>
                </div>
                <div class="verse" type="shloka" id="RAM_k06_S004_V0101">
                    <div class="versetext" uvacha="Valmiki">सर्वाः सेना निवेश्यन्तां वेलायां हरिपुङ्गव।<br/> सम्प्राप्तो मन्त्रकालो नः सागरस्येह लङ्घने॥ 6.4.101॥</div>
                    <div class="vyakhya" id="RAM_k06_S004_V0101_B001">मन्त्रो विचारः ॥ 6.4.99,100,101॥</div><br/>
                </div>
                <div class="verse" type="shloka" id="RAM_k06_S004_V0102">
                    <div class="versetext" uvacha="Valmiki">स्वां स्वां सेनां समुत्सृज्य मा च कश्चित् कुतो व्रजेत्।<br/> गच्छन्तु वानराः शूरा ज्ञेयं छन्नं भयं च नः॥ 6.4.102॥</div>
                    <div class="vyakhya" id="RAM_k06_S004_V0102_B001"></div><br/>
                </div>
                <div class="verse" type="shloka" id="RAM_k06_S004_V0103">
                    <div class="versetext" uvacha="Valmiki">रामस्य वचनं श्रुत्वा सुग्रीवः सहलक्ष्मणः।<br/> सेनां निवेशयत् तीरे सागरस्य द्रुमायुते॥ 6.4.103॥</div>
                    <div class="vyakhya" id="RAM_k06_S004_V0103_B001">स्वां स्वां सेनां समुत्सृज्य कश्चिदपि कुतोऽपि हेतोर्मा व्रजेत् । यतो नोऽस्माकं छन्नं रक्षोमायाकृतत्वाद्रूढं भयमस्तीति ज्ञेयम् । सावधानतया स्थेयमिति बोधितम्, अतोऽद्य शूराः सर्वे बानराः सेनारक्षार्थं गच्छन्तु । सेनायाश्चतुर्दिक्षु गत्वा तत्र स्थित्वा तां रक्षन्त्वित्यर्थः ॥ 6.4.102,103॥</div><br/>
                </div>
                <div class="verse" type="shloka" id="RAM_k06_S004_V0104">
                    <div class="versetext" uvacha="Valmiki">विरराज समीपस्थं सागरस्य च तद् बलम्।<br/> मधुपाण्डुजलः श्रीमान् द्वितीय इव सागरः॥ 6.4.104॥</div>
                    <div class="vyakhya" id="RAM_k06_S004_V0104_B001"></div><br/>
                </div>
                <div class="verse" type="shloka" id="RAM_k06_S004_V0105">
                    <div class="versetext" uvacha="Valmiki">वेलावनमुपागम्य ततस्ते हरिपुङ्गवाः।<br/> निविष्टाश्च परं पारं काङ्क्षमाणा महोदधेः॥ 6.4.105॥</div>
                    <div class="vyakhya" id="RAM_k06_S004_V0105_B001">मधुपाण्डवो मधुपिङ्गला वानरा एवं जलं यस्य सः । मधुशब्दसमभिव्याहारात्पाण्डुशब्दः पिङ्गलवर्णवाची ज्ञेयः ॥ 6.4.104,105॥</div><br/>
                </div>
                <div class="verse" type="shloka" id="RAM_k06_S004_V0106">
                    <div class="versetext" uvacha="Valmiki">तेषां निविशमानानां सैन्यसंनाहनिःस्वनः।<br/> अन्तर्धाय महानादमर्णवस्य प्रशुश्रुवे॥ 6.4.106॥</div>
                    <div class="vyakhya" id="RAM_k06_S004_V0106_B001">समुद्रशब्दमन्तर्धाय सैन्यसंनाहस्य सैन्यसंचारस्य शब्दः शुश्रुवे ॥ 6.4.106॥</div><br/>
                </div>
                <div class="verse" type="shloka" id="RAM_k06_S004_V0107">
                    <div class="versetext" uvacha="Valmiki">सा वानराणां ध्वजिनी सुग्रीवेणाभिपालिता।<br/> त्रिधा निविष्टा महती रामस्यार्थपराभवत्॥ 6.4.107॥</div>
                    <div class="vyakhya" id="RAM_k06_S004_V0107_B001">त्रिधा निविष्टा ऋक्षगोलाङ्गुलवानररूपत्रियूथभेदेन । ऋक्षगोलाङ्गलानामपि वानरावान्तरजातित्वात्सर्वेषां वानरत्वेनाष्युक्तिर्नासंगता । त्रिधा निविष्टा त्रिवलया निविष्टेत्यन्ये ॥ 6.4.107॥</div><br/>
                </div>
                <div class="verse" type="shloka" id="RAM_k06_S004_V0108">
                    <div class="versetext" uvacha="Valmiki">सा महार्णवमासाद्य हृष्टा वानरवाहिनी।<br/> वायुवेगसमाधूतं पश्यमाना महार्णवम्॥ 6.4.108॥</div>
                    <div class="vyakhya" id="RAM_k06_S004_V0108_B001">पश्यमाना पश्यन्ती । हृष्टाभूदिति शेषः ॥ 6.4.108॥</div><br/>
                </div>
                <div class="verse" type="shloka" id="RAM_k06_S004_V0109">
                    <div class="versetext" uvacha="Valmiki">दूरपारमसम्बाधं रक्षोगणनिषेवितम्।<br/> पश्यन्तो वरुणावासं निषेदुर्हरियूथपाः॥ 6.4.109॥</div>
                    <div class="vyakhya" id="RAM_k06_S004_V0109_B001">असंबाधं मध्ये गिर्याद्याश्रयरहितं वक्ष्यमाणसकलविशेषणं वरुणावासं पश्यन्तो निषेदुरित्यन्वयः ॥ 6.4.109॥</div><br/>
                </div>
                <div class="verse" type="shloka" id="RAM_k06_S004_V0110">
                    <div class="versetext" uvacha="Valmiki">चण्डनक्रग्राहघोरं क्षपादौ दिवसक्षये।<br/> हसन्तमिव फेनौघैर्नृत्यन्तमिव चोर्मिभिः॥ 6.4.110॥</div>
                    <div class="vyakhya" id="RAM_k06_S004_V0110_B001">चण्डनक्ररूपैर्गाहैर्महाघोरम् । क्षपादौ दिवसक्षये । तेन प्रदोषकाले चन्द्रोदये प्रवृद्धफेनौधैर्हसन्तमिव स्थितम् । उपलक्षणमिदम् ऊर्मिभिर्वृत्यन्तमिव स्थितम् ॥ 6.4.110॥</div><br/>
                </div>
                <div class="verse" type="shloka" id="RAM_k06_S004_V0111">
                    <div class="versetext" uvacha="Valmiki">चन्द्रोदये समुद्भूतं प्रतिचन्द्रसमाकुलम्।<br/> चण्डानिलमहाग्राहैः कीर्णं तिमितिमिंगिलैः॥ 6.4.111॥</div>
                    <div class="vyakhya" id="RAM_k06_S004_V0111_B001">समुद्भूतं वृद्धम् । उर्मिस्थप्रतिचन्द्रैः समाकुलं व्याप्तम् । चण्डानिलतुल्यवेगैर्जलचरैर्महाग्राहैः । तिमिः <span class="quote">अस्ति मत्स्यस्तिमिर्नाम शतयोजनमायतः</span> इति लक्षितः । तिमिंगिलस्तन्निगरणशक्तः । तैः कीर्णं व्याप्तम् ॥ 6.4.111॥</div><br/>
                </div>
                <div class="verse" type="shloka" id="RAM_k06_S004_V0112">
                    <div class="versetext" uvacha="Valmiki">दीप्तभोगैरिवाकीर्णं भुजङ्गैर्वरुणालयम्।<br/> अवगाढं महासत्त्वैर्नानाशैलसमाकुलम्॥ 6.4.112॥</div>
                    <div class="vyakhya" id="RAM_k06_S004_V0112_B001">दीप्तभोगैरुज्ज्वल देहैर्भुजङ्गैराकीर्णं वरुणालयं पातालमिव ॥ 6.4.112॥</div><br/>
                </div>
                <div class="verse" type="shloka" id="RAM_k06_S004_V0113">
                    <div class="versetext" uvacha="Valmiki">सुदुर्गं दुर्गमार्गं तमगाधमसुरालयम्।<br/> मकरैर्नागभोगैश्च विगाढा वातलोलिताः।<br/> उत्पेतुश्च निपेतुश्च प्रहृष्टा जलराशयः॥ 6.4.113॥</div>
                    <div class="vyakhya" id="RAM_k06_S004_V0113_B001">सुदुर्गं शोभनानि लङ्कादीनि दुर्गाणि यस्मिन् । दुर्गमार्गं दुष्प्रापमार्गम् । दुष्प्रापपरपार-प्राप्त्युपायमित्यर्थः॥ 6.4.113॥</div><br/>
                </div>
                <div class="verse" type="shloka" id="RAM_k06_S004_V0114">
                    <div class="versetext" uvacha="Valmiki">अग्निचूर्णमिवाविद्धं भास्वराम्बुमहोरगम्।<br/> सुरारिनिलयं घोरं पातालविषयं सदा॥ 6.4.114॥</div>
                    <div class="vyakhya" id="RAM_k06_S004_V0114_B001">जलराशय ऊर्मिरूपाः। भास्वराः फणामणिभिर्भासमाना अम्बुमहोरगा जलसर्पा यस्मिस्तम्, अतएवाग्निचूर्णं विस्फुलिङ्गरूपमाविद्धं क्षिप्तमिवात्र दृश्यत इति शेषः। सदा पातालविषयं पातालगोचरं सागरम् ॥ 6.4.114॥</div><br/>
                </div>
                <div class="verse" type="shloka" id="RAM_k06_S004_V0115">
                    <div class="versetext" uvacha="Valmiki">सागरं चाम्बरप्रख्यमम्बरं सागरोपमम्।<br/> सागरं चाम्बरं चेति निर्विशेषमदृश्यत॥ 6.4.115॥</div>
                    <div class="vyakhya" id="RAM_k06_S004_V0115_B001">अम्बरप्रख्यं वैपुल्यातलत्वैः । तैरेव चाम्बरं सागरोपमम् । उपमेयोपमालंकारः । एवं सति यत्फलति तद्वाच्यवृत्त्याह- निर्विशेषं परस्परातिरिक्तसदृशरहितम् ॥ 6.4.115॥</div><br/>
                </div>
                <div class="verse" type="shloka" id="RAM_k06_S004_V0116">
                    <div class="versetext" uvacha="Valmiki">सम्पृक्तं नभसाप्यम्भः सम्पृक्तं च नभोऽम्भसा।<br/> तादृग्रूपे स्म दृश्येते तारारत्नसमाकुले॥ 6.4.116॥</div>
                    <div class="vyakhya" id="RAM_k06_S004_V0116_B001">तयोरेव समानधर्मान्तरमाह- संपृक्तमिति । संसृष्टम् । तुल्यमित्यर्थः। नभोऽम्भसोस्तुल्यरूपत्वात्तारारत्नसमाकुले मुक्ताश्रेष्ठैर्नक्षत्रश्रेष्टैश्च समाकुले समुद्रनभसी तादृग्रूपे परस्परसदृशरूपे दृश्येते ॥ 6.4.116॥</div><br/>
                </div>
                <div class="verse" type="shloka" id="RAM_k06_S004_V0117">
                    <div class="versetext" uvacha="Valmiki">समुत्पतितमेघस्य वीचिमालाकुलस्य च।<br/> विशेषो न द्वयोरासीत् सागरस्याम्बरस्य च॥ 6.4.117॥</div>
                    <div class="vyakhya" id="RAM_k06_S004_V0117_B001">समुत्पतितमेघस्याम्बरस्य वीचिमालाकुलस्य सागरस्य चेत्यन्वयः ॥ 6.4.117॥</div><br/>
                </div>
                <div class="verse" type="shloka" id="RAM_k06_S004_V0118">
                    <div class="versetext" uvacha="Valmiki">अन्योन्यैरहताः सक्ताः सस्वनुर्भीमनिःस्वनाः।<br/> ऊर्मयः सिन्धुराजस्य महाभेर्य इवाम्बरे॥ 6.4.118॥</div>
                    <div class="vyakhya" id="RAM_k06_S004_V0118_B001">सक्ता निरन्तराः ॥ 6.4.118॥</div><br/>
                </div>
                <div class="verse" type="shloka" id="RAM_k06_S004_V0119">
                    <div class="versetext" uvacha="Valmiki">रत्नौघजलसंनादं विषक्तमिव वायुना।<br/> उत्पतन्तमिव क्रुद्धं यादोगणसमाकुलम्॥ 6.4.119॥</div>
                    <div class="vyakhya" id="RAM_k06_S004_V0119_B001">वायुना विषक्तं संबद्धम्, अतएव रत्नौघ क्षेपकोर्मिमयजलसन्नादवन्तम्, अतएव क्रुद्धमुत्पतन्तमिव स्थितम् ॥ 6.4.119॥</div><br/>
                </div>
                <div class="verse" type="shloka" id="RAM_k06_S004_V0120">
                    <div class="versetext" uvacha="Valmiki">ददृशुस्ते महात्मानो वाताहतजलाशयम्।<br/> अनिलोद्‍धूतमाकाशे प्रवलान्तमिवोर्मिभिः॥ 6.4.120॥</div>
                    <div class="vyakhya" id="RAM_k06_S004_V0120_B001">जलाशयः समुद्रः ॥ 6.4.120॥</div><br/>
                </div>
                <div class="verse" type="shloka" id="RAM_k06_S004_V0121">
                    <div class="versetext" uvacha="Valmiki">ततो विस्मयमापन्ना हरयो ददृशुः स्थिताः।<br/> भ्रान्तोर्मिजालसंनादं प्रलोलमिव सागरम्॥ 6.4.121॥</div>
                    <div class="vyakhya" id="RAM_k06_S004_V0121_B001">भ्रान्तानां घूर्णतामूर्मिजालानां सन्नादो यत्र तम्, अतएव प्रलोलं प्रचलदिव स्थितम् ॥ 6.4.121॥</div><br/>
                </div>
                <div class="authorline">इत्यार्षे श्रीमद्रामायणे वल्मीकीय आदिकाव्ये युद्धकाण्डे चतुर्थः सर्गः ॥ 4 ॥</div>
            </div>
        </strong>
    </div>
</body>
</html>