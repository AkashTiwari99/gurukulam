<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Yuddha Kanda - Sarga 15</title>
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>युद्धकाण्डे पञ्चदशः सर्गः</h1>
            <div class="section" id="RAM_k06_S015" type="sarga" data-name="sarga" data-title="युद्धकाण्डे पञ्चदशः सर्गः">
                <div class="verse" type="shloka" id="RAM_k06_S015_V001">
                    <div class="versetext" uvacha="Valmiki">बृहस्पतेस्तुल्यमतेर्वचस्तन्निशम्य यत्नेन विभीषणस्य।<br/> ततो महात्मा वचनं बभाषे तत्रेन्द्रजिन्नैर्ऋतयूथमुख्यः॥ 6.15.1॥</div>
                    <div class="vyakhya" id="RAM_k06_S015_V001_B001">बृहस्पतेः । गुरुणेत्यर्थः । यत्नेन निशम्य दुःखेन श्रुत्वा । महात्मा महामनाः ॥ 6.15.1॥</div><br/>
                </div>
                <div class="verse" type="shloka" id="RAM_k06_S015_V002">
                    <div class="versetext" uvacha="Valmiki">किं नाम ते तात कनिष्ठ वाक्य मनर्थकं वै बहुभीतवच्च।<br/> अस्मिन् कुले योऽपि भवेन्न जातः सोऽपीदृशं नैव वदेन्न कुर्यात्॥ 6.15.2॥</div>
                    <div class="vyakhya" id="RAM_k06_S015_V002_B001">तातकनिष्ठेत्यसमस्तम् । भीतवद्भीतस्येवानर्थकमनुपादेयं वाक्यं किंनाम कस्मादुच्यते । अस्मिन्कुले पौलस्त्यकुले यो जातो न भवेत्, अपि तु सहजदुर्बलत्वादिमति मनुष्यादिकुले । सोऽपीदृशं वचो न वदेदीदृशं च न कुर्यात् । करोतेः क्रियासामान्यवचनत्वान्न चिन्तयेदित्यर्थः । एवं च हीनजातेरपि हीनस्तव व्यापार इति भावः ॥ 6.15.2॥</div><br/>
                </div>
                <div class="verse" type="shloka" id="RAM_k06_S015_V003">
                    <div class="versetext" uvacha="Valmiki">सत्त्वेन वीर्येण पराक्रमेण धैर्येण शौर्येण च तेजसा च।<br/> एकः कुलेऽस्मिन् पुरुषो विमुक्तो विभीषणस्तात कनिष्ठ एषः॥ 6.15.3॥</div>
                    <div class="vyakhya" id="RAM_k06_S015_V003_B001">तदेवाह - सत्त्वेनेति । सत्त्वं बलम्, वीर्यं पराक्रमणशक्तिः, पराक्रमस्तत्कार्यम्, शौर्यं रणादपराङ्मुखत्वम्, धैर्यं तत्कारणं स्थैर्यम्, तेजः स्मृत्या भयंकरत्वम् । एतैर्गुणैरेको विभीषण एव तातस्य कनिष्ठोऽस्मिन्कुले मुक्तः ॥ 6.15.3॥</div><br/>
                </div>
                <div class="verse" type="shloka" id="RAM_k06_S015_V004">
                    <div class="versetext" uvacha="Valmiki">किं नाम तौ मानुषराजपुत्रा- वस्माकमेकेन हि राक्षसेन।<br/> सुप्राकृतेनापि निहन्तुमेतौ शक्यौ कुतो भीषयसे स्म भीरो॥ 6.15.4॥</div>
                    <div class="vyakhya" id="RAM_k06_S015_V004_B001">हे भीरो, प्राकृतेनैकेनापि राक्षसेन रणे तौ राजपुत्रौ हि यतो निहन्तुं शक्यौ, अतस्तौ किन्नाम गृहीत्वास्मान्कुतो भीषयसे व्यर्थमेव । न तावता विभीम इत्यर्थः ॥ 6.15.4॥</div><br/>
                </div>
                <div class="verse" type="shloka" id="RAM_k06_S015_V005">
                    <div class="versetext" uvacha="Valmiki">त्रिलोकनाथो ननु देवराजः शक्रो मया भूमितले निविष्टः।<br/> भयार्पिताश्चापि दिशः प्रपन्नाः सर्वे तदा देवगणाः समग्राः॥ 6.15.5॥</div>
                    <div class="vyakhya" id="RAM_k06_S015_V005_B001"></div><br/>
                </div>
                <div class="verse" type="shloka" id="RAM_k06_S015_V006">
                    <div class="versetext" uvacha="Valmiki">ऐरावतो निःस्वनमुन्नदन् स निपातितो भूमितले मया तु।<br/> विकृष्य दन्तौ तु मया प्रसह्य वित्रासिता देवगणाः समग्राः॥ 6.15.6॥</div>
                    <div class="vyakhya" id="RAM_k06_S015_V006_B001">तदेवाह- त्रिलोकेति । भूमितले निविष्टः स्वर्गात्प्रच्याव्य भूमौ बन्दीकृत्य स्थापितः । भयार्पिता भयमर्पितं येषु ते मद्दत्तभयाः सर्वे देवगणा दिशः प्रपन्नाः प्राप्ताः॥ 6.15.5,6॥</div><br/>
                </div>
                <div class="verse" type="shloka" id="RAM_k06_S015_V007">
                    <div class="versetext" uvacha="Valmiki">सोऽहं सुराणामपि दर्पहन्ता दैत्योत्तमानामपि शोककर्ता।<br/> कथं नरेन्द्रात्मजयोर्न शक्तो मनुष्ययोः प्राकृतयोः सुवीर्यः॥ 6.15.7॥</div>
                    <div class="vyakhya" id="RAM_k06_S015_V007_B001"></div><br/>
                </div>
                <div class="verse" type="shloka" id="RAM_k06_S015_V008">
                    <div class="versetext" uvacha="Valmiki">अथेन्द्रकल्पस्य दुरासदस्य महौजसस्तद् वचनं निशम्य।<br/> ततो महार्थं वचनं बभाषे विभीषणः शस्त्रभृतां वरिष्ठः॥ 6.15.8॥</div>
                    <div class="vyakhya" id="RAM_k06_S015_V008_B001">कथं न शक्तः। निग्रह इति शेषः॥ 6.15.7,8॥</div><br/>
                </div>
                <div class="verse" type="shloka" id="RAM_k06_S015_V009">
                    <div class="versetext" uvacha="Valmiki">न तात मन्त्रे तव निश्चयोऽस्ति बालस्त्वमद्याप्यविपक्वबुद्धिः।<br/> तस्मात् त्वयाप्यात्मविनाशनाय वचोऽर्थहीनं बहु विप्रलप्तम्॥ 6.15.9॥</div>
                    <div class="vyakhya" id="RAM_k06_S015_V009_B001">हे तात पुत्र, तव मन्त्रे निश्चयो नास्ति कृत्याकृत्यविचारनिश्चयसामर्थ्यं नास्ति, यतस्त्वमद्याप्यविपक्वबुद्धिरप्राप्तज्ञानपरिपाकचित्तो बाल एव । तस्मात्त्वयार्थहीनमनुपादेयमात्मविनाशनाय बहु विप्रलप्तमेकेनापि हन्तुं शक्य इति वृथा प्रलपितम् ॥ 6.15.9॥</div><br/>
                </div>
                <div class="verse" type="shloka" id="RAM_k06_S015_V010">
                    <div class="versetext" uvacha="Valmiki">पुत्रप्रवादेन तु रावणस्य त्वमिन्द्रजिन्मित्रमुखोऽसि शत्रुः।<br/> यस्येदृशं राघवतो विनाशं निशम्य मोहादनुमन्यसे त्वम्॥ 6.15.10॥</div>
                    <div class="vyakhya" id="RAM_k06_S015_V010_B001">हे इन्द्रजित्, पुत्रप्रवादेन पुत्रशब्देनोपलक्षितस्त्वं मित्रमुखो मित्रवदवभासमानो वस्तुतः शत्रुरेवासि । तदेवाह- यस्य रावणस्य राघवत ईदृशं विनाशं निशम्यापि मोहात्तमनुमन्यसे न वारयसि ॥ 6.15.10॥</div><br/>
                </div>
                <div class="verse" type="shloka" id="RAM_k06_S015_V011">
                    <div class="versetext" uvacha="Valmiki">त्वमेव वध्यश्च सुदुर्मतिश्च स चापि वध्यो य इहानयत् त्वाम्।<br/> बालं दृढं साहसिकं च योऽद्य प्रावेशयन्मन्त्रकृतां समीपम्॥ 6.15.11॥</div>
                    <div class="vyakhya" id="RAM_k06_S015_V011_B001">तस्मात्त्वमेव वध्यः पुत्रोऽपि सन् । यश्च वृद्धानां मन्त्रकृतां समीपं प्रावेशयद्यश्चानयदागमनार्थं प्रेरितवान्सोऽपि वच्यः॥ 6.15.11॥</div><br/>
                </div>
                <div class="verse" type="shloka" id="RAM_k06_S015_V012">
                    <div class="versetext" uvacha="Valmiki">मूढोऽप्रगल्भोऽविनयोपपन्न स्तीक्ष्णस्वभावोऽल्पमतिर्दुरात्मा।<br/> मूर्खस्त्वमत्यन्तसुदुर्मतिश्च त्वमिन्द्रजिद् बालतया ब्रवीषि॥ 6.15.12॥</div>
                    <div class="vyakhya" id="RAM_k06_S015_V012_B001">मूढः कृत्याकृत्यविवेकहीनः, अतएवाप्रगल्भो मतिप्रागल्भ्यहीनः । अविनयेनोपपन्नो युक्तः । अल्पमतिर्दीर्घदर्शनानर्हबुद्धिः । दुरात्मा कामादिदुष्टान्तःकरणः । मूर्खः साहसप्रवृत्तिपर उक्तरीत्यात्यन्तसुदुर्मतिश्च ॥ 6.15.12॥</div><br/>
                </div>
                <div class="verse" type="shloka" id="RAM_k06_S015_V013">
                    <div class="versetext" uvacha="Valmiki">को ब्रह्मदण्डप्रतिमप्रकाशा नर्चिष्मतः कालनिकाशरूपान्।<br/> सहेत बाणान् यमदण्डकल्पान् समक्षमुक्तान् युधि राघवेण॥ 6.15.13॥</div>
                    <div class="vyakhya" id="RAM_k06_S015_V013_B001">ब्रह्मदण्डेन चतुर्मुखकरगृहीतेन प्रतिमा अमोघानर्गलसंहारशक्त्या समानास्तत्समप्रकाशाश्च तान् । तस्यैव विवरणम् -अर्चिष्मत इति । कालनिकाशरूपान्कालाग्नितुल्यरूपान् ॥ 6.15.13॥</div><br/>
                </div>
                <div class="verse" type="shloka" id="RAM_k06_S015_V014">
                    <div class="versetext" uvacha="Valmiki">धनानि रत्नानि सुभूषणानि वासांसि दिव्यानि मणींश्च चित्रान्।<br/> सीतां च रामाय निवेद्य देवीं वसेम राजन्निह वीतशोकाः॥ 6.15.14॥</div>
                    <div class="vyakhya" id="RAM_k06_S015_V014_B001">रत्नानि श्रेष्ठवस्तूनि । निवेद्य समर्प्य ॥ 6.15.14॥</div><br/>
                </div>
                <div class="authorline">इत्यार्षे श्रीमद्रामायणे वल्मीकीय आदिकाव्ये युद्धकाण्डे पञ्चदशः सर्गः ॥ 15 ॥</div>
            </div>
        </strong>
    </div>
</body>
</html>