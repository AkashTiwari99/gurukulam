<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Yuddha Kanda - Sarga 6</title>
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <h1>युद्धकाण्डे षष्ठः सर्गः </h1>
            <div class="section" id="RAM_k06_S006" type="sarga" data-name="sarga" data-title="युद्धकाण्डे षष्ठः सर्गः ">
                <div class="verse" type="shloka" id="RAM_k06_S006_V001">
                    <div class="versetext" uvacha="Valmiki">लङ्कायां तु कृतं कर्म घोरं दृष्ट्वा भयावहम्।<br/> राक्षसेन्द्रो हनुमता शक्रेणेव महात्मना।<br/> अब्रवीद् राक्षसान् सर्वान् ह्रिया किंचिदवाङ्मुखः॥ 6.6.1॥</div>
                    <div class="vyakhya" id="RAM_k06_S006_V001_B001">अथ कविना हनुमत्प्रतिनिवृत्तिं समुद्रतीरे रामानयनपर्यन्तामुपवर्ण्य तन्निवृत्त्यनन्तरकालिकः सभयरावणव्यापार उपवर्ण्यते वाचः क्रमवृत्तित्वात्- लङ्कायामिति । हनुमता शक्रेणेव कृतं घोरं कर्म दृष्ट्वा राक्षसानब्रवीत् ॥ 6.6.1॥</div><br/>
                </div>
                <div class="verse" type="shloka" id="RAM_k06_S006_V002">
                    <div class="versetext" uvacha="Valmiki">धर्षिता च प्रविष्टा च लङ्का दुष्प्रसहा पुरी।<br/> तेन वानरमात्रेण दृष्टा सीता च जानकी॥ 6.6.2॥</div>
                    <div class="vyakhya" id="RAM_k06_S006_V002_B001">ह्रीबीजमाह- धर्षितेति । आक्रान्तेत्यर्थः । वानरमात्रेण । एकेन निरायुधेन चेत्यर्थः ॥ 6.6.2॥</div><br/>
                </div>
                <div class="verse" type="shloka" id="RAM_k06_S006_V003">
                    <div class="versetext" uvacha="Valmiki">प्रासादो धर्षितश्चैत्यः प्रवरा राक्षसा हताः।<br/> आविला च पुरी लङ्का सर्वा हनुमता कृता॥ 6.6.3॥</div>
                    <div class="vyakhya" id="RAM_k06_S006_V003_B001">आविला क्षुभिता ॥ 6.6.3॥</div><br/>
                </div>
                <div class="verse" type="shloka" id="RAM_k06_S006_V004">
                    <div class="versetext" uvacha="Valmiki">किं करिष्यामि भद्रं वः किं वो युक्तमनन्तरम्।<br/> उच्यतां नः समर्थं यत् कृतं च सुकृतं भवेत्॥ 6.6.4॥</div>
                    <div class="vyakhya" id="RAM_k06_S006_V004_B001">वो भद्रमस्तु, किं करिष्यामि, अनन्तरं वो युष्माकं किं युक्तम्। योग्यानुष्ठानं किं रोचत इति शेषः । यत्कर्मानुष्ठितं नः समर्थं भवेद्यच्च कृतं सुकृतं सम्यगनुष्ठितं श्लाघनीयं भवेत्तदुच्यताम् ॥ 6.6.4॥</div><br/>
                </div>
                <div class="verse" type="shloka" id="RAM_k06_S006_V005">
                    <div class="versetext" uvacha="Valmiki">मन्त्रमूलं च विजयं प्रवदन्ति मनस्विनः।<br/> तस्माद् वै रोचये मन्त्रं रामं प्रति महाबलाः॥ 6.6.5॥</div>
                    <div class="vyakhya" id="RAM_k06_S006_V005_B001">सर्वतः समर्थस्य तव को विचार इत्यत्र राजनीतिरियमित्याह - मन्त्रमूलमिति । मनस्विनः शूराः॥ 6.6.5॥</div><br/>
                </div>
                <div class="verse" type="shloka" id="RAM_k06_S006_V006">
                    <div class="versetext" uvacha="Valmiki">त्रिविधाः पुरुषा लोके उत्तमाधममध्यमाः।<br/> तेषां तु समवेतानां गुणदोषौ वदाम्यहम्॥ 6.6.6॥</div>
                    <div class="vyakhya" id="RAM_k06_S006_V006_B001">स्वस्योत्तमप्रभुत्वप्रत्यायनशेषतया मन्त्रत्रैविध्यात्प्रभुत्रैविध्यमाह - त्रिविधा इति । पुरुषा मन्त्रापेक्षिणः प्रभुषुरुषाः समवेतानां संकीर्णरूपानां लक्षणज्ञानं विना विवेक्तुमशक्यानां गुणदोषी । उत्तमानां गुणो मध्यमानां गुणदोषावधमानां दोषश्चेति विवेकः ॥ 6.6.6॥</div><br/>
                </div>
                <div class="verse" type="shloka" id="RAM_k06_S006_V007">
                    <div class="versetext" uvacha="Valmiki">मन्त्रस्त्रिभिर्हि संयुक्तः समर्थैर्मन्त्रनिर्णये।<br/> मित्रैर्वापि समानार्थैर्बान्धवैरपि वाधिकैः॥ 6.6.7॥</div>
                    <div class="vyakhya" id="RAM_k06_S006_V007_B001"></div><br/>
                </div>
                <div class="verse" type="shloka" id="RAM_k06_S006_V008">
                    <div class="versetext" uvacha="Valmiki">सहितो मन्त्रयित्वा यः कर्मारम्भान् प्रवर्तयेत्।<br/> दैवे च कुरुते यत्नं तमाहुः पुरुषोत्तमम्॥ 6.6.8॥</div>
                    <div class="vyakhya" id="RAM_k06_S006_V008_B001">यस्य मन्त्र उच्यमानलक्षणैस्त्रिभिः संयुक्तो भवति, यो वा मित्रादिभिस्त्रिभ्योऽधिकैरपि सहितो मन्त्रयित्वा कर्मारम्भान्प्रवर्तयेत् । दैवे दैवसहाये च यत्नं कुरुते तमुत्तमं पुरुषमाहुः ॥ 6.6.7,8॥</div><br/>
                </div>
                <div class="verse" type="shloka" id="RAM_k06_S006_V009">
                    <div class="versetext" uvacha="Valmiki">एकोऽर्थं विमृशेदेको धर्मे प्रकुरुते मनः।<br/> एकः कार्याणि कुरुते तमाहुर्मध्यमं नरम्॥ 6.6.9॥</div>
                    <div class="vyakhya" id="RAM_k06_S006_V009_B001">एकोऽर्थमिति । विचारोऽस्य गुणः । इतरनिरपेक्षता दोषः ॥ 6.6.9॥</div><br/>
                </div>
                <div class="verse" type="shloka" id="RAM_k06_S006_V010">
                    <div class="versetext" uvacha="Valmiki">गुणदोषौ न निश्चित्य त्यक्त्वा दैवव्यपाश्रयम्।<br/> करिष्यामीति यः कार्यमुपेक्षेत् स नराधमः॥ 6.6.10॥</div>
                    <div class="vyakhya" id="RAM_k06_S006_V010_B001">गुणदोषौ युक्तायुक्तत्वहिताहितादिकमिष्टैः सह न निश्चित्य दैवव्यपाश्रयं त्यक्त्वा दैवोपेक्षां कृत्वा कार्यं करिष्यामीत्युपपक्रम्य तदप्यन्ते उपेक्षेन्निवर्तयेत्स नराधमः ॥ 6.6.10॥</div><br/>
                </div>
                <div class="verse" type="shloka" id="RAM_k06_S006_V011">
                    <div class="versetext" uvacha="Valmiki">यथेमे पुरुषा नित्यमुत्तमाधममध्यमाः।<br/> एवं मन्त्रोऽपि विज्ञेय उत्तमाधममध्यमः॥ 6.6.11॥</div>
                    <div class="vyakhya" id="RAM_k06_S006_V011_B001">यद्वशात्प्रभुत्रैविध्यमुक्तं तस्य मन्त्रस्यापीदानीं त्रैविध्यमाह-यथेति ॥ 6.6.11॥</div><br/>
                </div>
                <div class="verse" type="shloka" id="RAM_k06_S006_V012">
                    <div class="versetext" uvacha="Valmiki">ऐकमत्यमुपागम्य शास्त्रदृष्टेन चक्षुषा।<br/> मन्त्रिणो यत्र निरतास्तमाहुर्मन्त्रमुत्तमम्॥ 6.6.12॥</div>
                    <div class="vyakhya" id="RAM_k06_S006_V012_B001">तानेव मन्त्रप्रकारानाह- ऐकमत्यमिति । शास्त्रदृष्टेन नीतिशास्त्रप्रतिपादितेन चक्षुषा नयचक्षुषा मन्त्रिणो यत्र मन्त्र ऐकमत्यमुपागम्य निरताः प्रतिष्ठितास्तं मन्त्रमुत्तममाहुः ॥ 6.6.12॥</div><br/>
                </div>
                <div class="verse" type="shloka" id="RAM_k06_S006_V013">
                    <div class="versetext" uvacha="Valmiki">बह्वीरपि मतीर्गत्वा मन्त्रिणामर्थनिर्णयः।<br/> पुनर्यत्रैकतां प्राप्तः स मन्त्रो मध्यमः स्मृतः॥ 6.6.13॥</div>
                    <div class="vyakhya" id="RAM_k06_S006_V013_B001">बह्वीर्मतीर्गत्वा । बहुविरुद्धमतिविषयतां प्राप्येत्यर्थः । पुनर्वैमत्यानन्तरं राजभीत्याद्युपाधितो यत्र मन्त्र एकतामैकमत्यं प्राप्तः स मन्त्रो मध्यमः ॥ 6.6.13॥</div><br/>
                </div>
                <div class="verse" type="shloka" id="RAM_k06_S006_V014">
                    <div class="versetext" uvacha="Valmiki">अन्योन्यमतिमास्थाय यत्र सम्प्रतिभाष्यते।<br/> न चैकमत्ये श्रेयोऽस्ति मन्त्रः सोऽधम उच्यते॥ 6.6.14॥</div>
                    <div class="vyakhya" id="RAM_k06_S006_V014_B001">अन्योन्यमतिं भिन्नभिन्नमतिमास्थाय यत्र मन्त्रे समन्तात्प्रति प्रतिस्पर्धया भाष्यते, कथंचित्कष्टेनैकमत्येऽपि श्रेयश्च नास्ति स मन्त्रोऽधमः ॥ 6.6.14॥</div><br/>
                </div>
                <div class="verse" type="shloka" id="RAM_k06_S006_V015">
                    <div class="versetext" uvacha="Valmiki">तस्मात् सुमन्त्रितं साधु भवन्तो मतिसत्तमाः।<br/> कार्यं सम्प्रतिपद्यन्तमेतत् कृत्यं मतं मम॥ 6.6.15॥</div>
                    <div class="vyakhya" id="RAM_k06_S006_V015_B001">उपसंहरति-तस्मादिति । यत्कार्यं सुमन्त्रितं भवति तदेव साधु भवति । भवन्तश्च मन्त्रे मत्या सत्तमाः श्रेष्ठाः, अतो यत्कार्यं सुमन्त्रितं साधु भवति यत्कार्यं संप्रतिपद्यन्तामैकमत्येन निश्चिन्वन्तु । यदेव भवद्भिनिश्चितं तदेव मम कृत्यं कर्तुं योग्यम् । मतमिष्टम् ॥ 6.6.15॥</div><br/>
                </div>
                <div class="verse" type="shloka" id="RAM_k06_S006_V016">
                    <div class="versetext" uvacha="Valmiki">वानराणां हि धीराणां सहस्रैः परिवारितः।<br/> रामोऽभ्येति पुरीं लङ्कामस्माकमुपरोधकः॥ 6.6.16॥</div>
                    <div class="vyakhya" id="RAM_k06_S006_V016_B001">विचारप्रयोजिका शत्रुभीतिश्च निश्चितास्माकमित्याह - वानराणामिति । अभ्येतीति वर्तमानसामीप्ये लट् । अचिरादागमिष्यत्येवेत्यर्थः ॥ 6.6.16॥</div><br/>
                </div>
                <div class="verse" type="shloka" id="RAM_k06_S006_V017">
                    <div class="versetext" uvacha="Valmiki">तरिष्यति च सुव्यक्तं राघवः सागरं सुखम्।<br/> तरसा युक्तरूपेण सानुजः सबलानुगः॥ 6.6.17॥</div>
                    <div class="vyakhya" id="RAM_k06_S006_V017_B001">ननु कथं दुस्तरे सागरे स्थिते रामागमनशङ्केत्यत्राह - तरिष्यतीति । सुव्यक्तं सुखं तरिष्यति । प्रथमान्तपाठे सगरस्य गोत्रापत्यं सागर इति रामविशेषणम् । तदा सागरमिति द्वितीयान्तमन्यत्पदमध्याहार्यम् । को वा तरणोपायस्तस्येत्यत्राह - तरसेति । बलेन । तपोबलसहजबलदिव्यास्त्राणामन्यतमेनेत्यर्थः । बलैर्वानरबलैरनुगैः सुग्रीवादिभिश्च सहितः ॥ 6.6.17॥</div><br/>
                </div>
                <div class="verse" type="shloka" id="RAM_k06_S006_V018">
                    <div class="versetext" uvacha="Valmiki">समुद्रमुच्छोषयति वीर्येणान्यत्करोति वा।<br/> तस्मिन्नेवंविधे कार्ये विरुद्धे वानरैः सह।<br/> हितं पुरे च सैन्ये च सर्वं सम्मन्त्र्यतां मम॥ 6.6.18॥</div>
                    <div class="vyakhya" id="RAM_k06_S006_V018_B001">तदेवाह - समुद्रमिति । अन्यत्सेतुबन्धनम् । तस्मिन्नेकस्मिन्वानरे एवंविधे एवंविधव्यापारे सति बहुभिर्वानरैः सह रामे विरुद्धे कार्ये विरुद्धं कर्तुमुद्यते सति यन्मम पुरे सैन्ये च हितं तत्सर्वं संमन्त्र्यताम् ॥ 6.6.18॥</div><br/>
                </div>
                <div class="authorline">इत्यार्षे श्रीमद्रामायणे वल्मीकीय आदिकाव्ये युद्धकाण्डे षष्ठः सर्गः ॥ 6 ॥</div>
            </div>
        </strong>
    </div>
</body>
</html>