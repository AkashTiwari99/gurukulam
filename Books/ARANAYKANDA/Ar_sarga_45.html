<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Ar_sarga_45 </title>
    <link rel="Textsheet" href="/Ar_sarga_45.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k03_S045" type="sarga" data-name=" sarga" data-title="आरण्यकाण्डे पञ्चचत्वारिंशः सर्गः"></div><br/>
            <h1>आरण्यकाण्डे पञ्चचत्वारिंशः सर्गः </h1>
            <div class="verse" type="shloka" id="RAM_k03_S045_V001">
                <div class="versetext" uvacha="Valmiki">आर्तस्वरं तु तं भर्तुर्विज्ञाय सदृशं वने।<br/> उवाच लक्ष्मणं सीता गच्छ जानीहि राघवम्॥ 3.45.1॥</div>
                <div class="vyakhya" id="RAM_k03_S045_V001_B001">अथ सीता रामविषयशोकनाटनेन लक्ष्मणमुद्वासयति-- आर्तेति । भर्तुः स्वरेण सदृशं स्वरम् भर्तुः स्वर इत्येव ज्ञात्वेत्यर्थः ।। 3.45.1 ।।</div><br/>
            </div>
            <div class="verse" type="shloka" id="RAM_k03_S045_V002">
                <div class="versetext" uvacha="Valmiki">नहि मे जीवितं स्थाने हृदयं वावतिष्ठते।<br/> क्रोशतः परमार्तस्य श्रुतः शब्दो मया भृशम्॥ 3.45.2॥</div>
                <div class="vyakhya" id="RAM_k03_S045_V002_B001">क्रोशतो रामस्य ।। 3.45.2,3 ।।</div><br/>
            </div> 
            <div class="verse" type="shloka" id="RAM_k03_S045_V003">
                <div class="versetext" uvacha="Valmiki">आक्रन्दमानं तु वने भ्रातरं त्रातुमर्हसि।<br/> तं क्षिप्रमभिधाव त्वं भ्रातरं शरणैषिणम्॥ 3.45.3॥</div>
                <div class="vyakhya" id="RAM_k03_S045_V003_B001">क्रोशतो रामस्य ।। 3.45.2,3 ।।</div><br/>
            </div>
            <div class="verse" type="shloka" id="RAM_k03_S045_V004">
                <div class="versetext" uvacha="Valmiki">रक्षसां वशमापन्नं सिंहानामिव गोवृषम्।<br/> न जगाम तथोक्तस्तु भ्रातुराज्ञाय शासनम्॥ 3.45.4॥</div>
                <div class="vyakhya" id="RAM_k03_S045_V004_B001">आज्ञाय शासनम् । <span class="quote">अप्रमत्तेन ते भाव्यमाश्रमस्थेन सीतया</span> इत्युक्तमनुचिन्त्येत्यर्थः ।। 3.45.4 ।।</div><br/>
            </div>
            <div class="verse" type="shloka" id="RAM_k03_S045_V005">
                <div class="versetext" uvacha="Valmiki">तमुवाच ततस्तत्र क्षुभिता जनकात्मजा।<br/> सौमित्रे मित्ररूपेण भ्रातुस्त्वमसि शत्रुवत्॥ 3.45.5॥</div>
                <div class="vyakhya" id="RAM_k03_S045_V005_B001">क्षुभिता क्षुभितेव । शत्रुवच्छत्रुयोग्यवृत्तः ।। 3.45.5 ।।</div><br/>
            </div>
            <div class="verse" type="shloka" id="RAM_k03_S045_V006">
                <div class="versetext" uvacha="Valmiki">यस्त्वमस्यामवस्थायां भ्रातरं नाभिपद्यसे।<br/> इच्छसि त्वं विनश्यन्तं रामं लक्ष्मण मत्कृते॥ 3.45.6॥</div>
                <div class="vyakhya" id="RAM_k03_S045_V006_B001">तदेवाह-- यस्त्वमिति । नाभिपद्यसे न प्राप्तो भवसि । मत्कृते मत्परिग्रहार्थम् ।। 3.45.6,7 ।।</div><br/>
            </div>
            <div class="verse" type="shloka" id="RAM_k03_S045_V007">
                <div class="versetext" uvacha="Valmiki">लोभात्तु मत्कृते नूनं नानुगच्छसि राघवम्।<br/> व्यसनं ते प्रियं मन्ये स्नेहो भ्रातरि नास्ति ते॥ 3.45.7॥</div>
                <div class="vyakhya" id="RAM_k03_S045_V007_B001">तदेवाह-- यस्त्वमिति । नाभिपद्यसे न प्राप्तो भवसि । मत्कृते मत्परिग्रहार्थम् ।। 3.45.6,7 ।।</div><br/>
            </div>
            <div class="verse" type="shloka" id="RAM_k03_S045_V008">
                <div class="versetext" uvacha="Valmiki">तेन तिष्ठसि विस्रब्धं तमपश्यन् महाद्युतिम्।<br/> किं हि संशयमापन्ने तस्मिन्निह मया भवेत्॥ 3.45.8॥</div>
                <div class="vyakhya" id="RAM_k03_S045_V008_B001">विस्रब्धं विश्वस्तं यथा तथा । <span class="quote">विश्रब्धः</span> इति पाठान्तरम् । त्वद्रक्षणं विहाय कथं गच्छामीत्यत्राह किं हीति । यो रामः प्रधानं यस्य स यत्प्रधानस्त्वमिहागतस्तस्मिन्रामे संशयमापन्ने सति मया तिष्ठन्त्या त्वद्रक्षणेन जीवन्त्या किं कर्तव्यं भवेत् तदभावे मरणमेव श्रेयः, तद्येन केनापि भवतु रक्षसा वान्येन जन्तुना वा स्वतो वह्निप्रवेशादिना वेति भावः । अत्रायं ध्वनिः राक्षससंहारप्रधानकार्यकरणायागतस्य तव त्वद्भ्रातुर्वा तस्मिन्कार्ये इह मदवस्थित्या संशयमापन्ने इह जीवन्त्या मया किं कार्यं भवेत् । सर्वत्रोत्त्पत्तिस्थितिसंहारेषु तव भ्रातुरहमेव सहकारिणी प्रकृतश्च संहारोऽत्र मत्स्थित्या न निवर्तत इति ।। 3.45.8,9।।</div><br/>
            </div>
            <div class="verse" type="shloka" id="RAM_k03_S045_V009">
                <div class="versetext" uvacha="Valmiki">कर्तव्यमिह तिष्ठन्त्या यत्प्रधानस्त्वमागतः।<br/> एवं ब्रुवाणां वैदेहीं बाष्पशोकसमन्विताम्॥ 3.45.9॥</div>
                <div class="vyakhya" id="RAM_k03_S045_V008_B001">विस्रब्धं विश्वस्तं यथा तथा । <span class="quote">विश्रब्धः</span> इति पाठान्तरम् । त्वद्रक्षणं विहाय कथं गच्छामीत्यत्राह किं हीति । यो रामः प्रधानं यस्य स यत्प्रधानस्त्वमिहागतस्तस्मिन्रामे संशयमापन्ने सति मया तिष्ठन्त्या त्वद्रक्षणेन जीवन्त्या किं कर्तव्यं भवेत् तदभावे मरणमेव श्रेयः, तद्येन केनापि भवतु रक्षसा वान्येन जन्तुना वा स्वतो वह्निप्रवेशादिना वेति भावः । अत्रायं ध्वनिः राक्षससंहारप्रधानकार्यकरणायागतस्य तव त्वद्भ्रातुर्वा तस्मिन्कार्ये इह मदवस्थित्या संशयमापन्ने इह जीवन्त्या मया किं कार्यं भवेत् । सर्वत्रोत्त्पत्तिस्थितिसंहारेषु तव भ्रातुरहमेव सहकारिणी प्रकृतश्च संहारोऽत्र मत्स्थित्या न निवर्तत इति ।। 3.45.8,9।।</div><br/>
            </div>
            <div class="verse" type="shloka" id="RAM_k03_S045_V010">
                <div class="versetext" uvacha="Valmiki">अब्रवील्लक्ष्मणस्त्रस्तां सीतां मृगवधूमिव।<br/> पन्नगासुरगन्धर्वदेवदानवराक्षसैः॥ 3.45.10॥</div>
                <div class="vyakhya" id="RAM_k03_S045_V010_B001">एवं बोधिततत्त्वोऽपि मानुष्यनाटनेन लोकव्यवाहारानुसाराल्लक्ष्मणोऽवददित्याह-- अब्रवीदिति ।। 3.45.10,11 ।।</div><br/>
            </div>
            <div class="verse" type="shloka" id="RAM_k03_S045_V011">
                <div class="versetext" uvacha="Valmiki">अशक्यस्तव वैदेहि भर्ता जेतुं न संशयः।<br/> देवि देवमनुष्येषु गन्धर्वेषु पतत्रिषु॥ 3.45.11॥</div>
                <div class="vyakhya" id="RAM_k03_S045_V011_B001">एवं बोधिततत्त्वोऽपि मानुष्यनाटनेन लोकव्यवाहारानुसाराल्लक्ष्मणोऽवददित्याह-- अब्रवीदिति ।। 3.45.10,11 ।।</div><br/>
            </div>
            <div class="verse" type="shloka" id="RAM_k03_S045_V012">
                <div class="versetext" uvacha="Valmiki">राक्षसेषु पिशाचेषु किन्नरेषु मृगेषु च।<br/> दानवेषु च घोरेषु न स विद्येत शोभने॥ 3.45.12॥</div>
                <div class="vyakhya" id="RAM_k03_S045_V012_B001">न स विद्येत नश्येदेवेत्यर्थः ।। 3.45.12 ।।</div><br/>
            </div>
            <div class="verse" type="shloka" id="RAM_k03_S045_V013">
                <div class="versetext" uvacha="Valmiki">यो रामं प्रतियुध्येत समरे वासवोपमम्।<br/> अवध्यः समरे रामो नैवं त्वं वक्तुमर्हसि॥ 3.45.13॥</div>
                <div class="vyakhya" id="RAM_k03_S045_V013_B001">न स विद्येतेत्युक्तम्, तत्र स कस्तत्राह-- यो राममिति ।। 3.45.13 ।।</div><br/>
            </div>
            <div class="verse" type="shloka" id="RAM_k03_S045_V014">
                <div class="versetext" uvacha="Valmiki">न त्वामस्मिन् वने हातुमुत्सहे राघवं विना।<br/> अनिवार्यं बलं तस्य बलैर्बलवतामपि॥ 3.45.14॥</div>
                <div class="vyakhya" id="RAM_k03_S045_V014_B001">बलवतामिन्द्रादीनामपि बलैस्तस्य बलमनिवार्यमधृष्यम् ।। 3.45.14 ।।</div><br/>
            </div>
            <div class="verse" type="shloka" id="RAM_k03_S045_V015">
                <div class="versetext" uvacha="Valmiki">त्रिभिर्लोकैः समुदितैः सेश्वरैः सामरैरपि।<br/> हृदयं निर्वृतं तेऽस्तु संतापस्त्यज्यतां तव॥ 3.45.15॥</div>
                <div class="vyakhya" id="RAM_k03_S045_V015_B001">तव त्वया ।। 3.45.15 ।।</div><br/>
            </div>
            <div class="verse" type="shloka" id="RAM_k03_S045_V016">
                <div class="versetext" uvacha="Valmiki">आगमिष्यति ते भर्ता शीघ्रं हत्वा मृगोत्तमम्।<br/> न स तस्य स्वरो व्यक्तं न कश्चिदपि दैवतः॥ 3.45.16॥</div>
                <div class="vyakhya" id="RAM_k03_S045_V016_B001">स स्वरो व्यक्तं स्पष्टं तस्य रामस्य न भवति । दैवतः अशरीरदेवतासंबन्धी कश्चित्स्वर इत्यपि नेत्यर्थः । तदापि शङ्का युक्ता न त्वेवमपीत्यर्थः ।। 3.45.16 ।।</div><br/>
            </div>
            <div class="verse" type="shloka" id="RAM_k03_S045_V017">
                <div class="versetext" uvacha="Valmiki">गन्धर्वनगरप्रख्या माया तस्य च रक्षसः।<br/> न्यासभूतासि वैदेहि न्यस्ता मयि महात्मना॥ 3.45.17॥</div>
                <div class="vyakhya" id="RAM_k03_S045_V017_B001">किं तर्हि गन्धर्वनगरप्रख्या तद्वन्मिथ्या तस्य रक्षसो मायैव वञ्चनार्थं तत्कृतोऽयं स्वर इत्यर्थः । त्वं न्यासरूपतया मयि निक्षिप्तासि, अतस्त्वां त्यक्तुं नोत्सहे इत्युत्तरेणान्वयः ।। 3.45.17,18 ।</div><br/>
            </div>
            <div class="verse" type="shloka" id="RAM_k03_S045_V018">
                <div class="versetext" uvacha="Valmiki">रामेण त्वं वरारोहे न त्वां त्यक्तुमिहोत्सहे।<br/> कृतवैराश्च कल्याणि वयमेतैर्निशाचरैः॥ 3.45.18॥</div>
                <div class="vyakhya" id="RAM_k03_S045_V018_B001">किं तर्हि गन्धर्वनगरप्रख्या तद्वन्मिथ्या तस्य रक्षसो मायैव वञ्चनार्थं तत्कृतोऽयं स्वर इत्यर्थः । त्वं न्यासरूपतया मयि निक्षिप्तासि, अतस्त्वां त्यक्तुं नोत्सहे इत्युत्तरेणान्वयः ।। 3.45.17,18 ।</div><br/>
            </div>
            <div class="verse" type="shloka" id="RAM_k03_S045_V019">
                <div class="versetext" uvacha="Valmiki">खरस्य निधने देवि जनस्थानवधं प्रति।<br/> राक्षसा विविधा वाचो व्याहरन्ति महावने॥ 3.45.19॥</div>
                <div class="vyakhya" id="RAM_k03_S045_V019_B001">खरस्य निधने रामेण कृते सति जनस्थानवधं जनस्थानवर्तिस्वपरिकररक्षोवधं प्रतिलक्ष्य कृतवैर इत्यन्वयः । व्याहरन्त्यस्मद्व्यामोहनार्थम्, अतस्त्वां त्यक्तुं नोत्सहे ।। 3.45.19 ।।</div><br/>
            </div>
            <div class="verse" type="shloka" id="RAM_k03_S045_V020">
                <div class="versetext" uvacha="Valmiki">हिंसाविहारा वैदेहि न चिन्तयितुमर्हसि।<br/> लक्ष्मणेनैवमुक्ता तु क्रुद्धा संरक्तलोचना॥ 3.45.20॥</div>
                <div class="vyakhya" id="RAM_k03_S045_V020_B001">हिंसैव साधुजनपीडैव विहारो येषां ते तथा । इदं पूर्वान्वयि । अतस्त्वं रामस्य क्लेशं न चिन्तयेतुमर्हसि ।। 3.45.20 ।।</div><br/>
            </div> 
            <div class="verse" type="shloka" id="RAM_k03_S045_V021">
                <div class="versetext" uvacha="Valmiki">अब्रवीत् परुषं वाक्यं लक्ष्मणं सत्यवादिनम्।<br/> अनार्याकरुणारम्भ नृशंस कुलपांसन॥ 3.45.21॥</div>
                <div class="vyakhya" id="RAM_k03_S045_V021_B001">अनार्यकरुणारम्भ, अनार्यया कुत्सितया करुणया रामव्यसनेऽपि मद्विषयारम्भो मद्रक्षणारम्भो यस्य तत्संबोधनम् ।। 3.45.21 ।।</div><br/>
            </div>
            <div class="verse" type="shloka" id="RAM_k03_S045_V022">
                <div class="versetext" uvacha="Valmiki">अहं तव प्रियं मन्ये रामस्य व्यसनं महत्।<br/> रामस्य व्यसनं दृष्ट्वा तेनैतानि प्रभाषसे॥ 3.45.22॥</div>
                <div class="vyakhya" id="RAM_k03_S045_V022_B001">ते रामव्यसनप्रियत्वेन । अत्र रामव्यसनं रामस्य प्रतिज्ञातार्थस्य सर्वरक्षोवधरूपस्य हानिस्तत्प्रियत्वेनेति गूढं तात्पर्यम् । अत एषा मद्विषया करुणानायां कुत्सिता । प्रधानकार्यविरोधित्वादिति बोध्यम् ।। 3.45.22 ।।</div><br/>
            </div>
            <div class="verse" type="shloka" id="RAM_k03_S045_V023">
                <div class="versetext" uvacha="Valmiki">नैव चित्रं सपत्नेषु पापं लक्ष्मण यद् भवेत्।<br/> त्वद्विधेषु नृशंसेषु नित्यं प्रच्छन्नचारिषु॥ 3.45.23॥</div>
                <div class="vyakhya" id="RAM_k03_S045_V023_B001">अथ पुनर्नटवदाह नैवेत्यादि । सपत्नेषु ज्ञातित्वात् ।। 3.45.23 ।।</div><br/>
            </div>
            <div class="verse" type="shloka" id="RAM_k03_S045_V024">
                <div class="versetext" uvacha="Valmiki">सुदुष्टस्त्वं वने राममेकमेकोऽनुगच्छसि।<br/> मम हेतोः प्रतिच्छन्नः प्रयुक्तो भरतेन वा॥ 3.45.24॥</div>
                <div class="vyakhya" id="RAM_k03_S045_V024_B001">सुदुष्टः सुतरां दुष्टहृदयः ।। 3.45.24 ।।</div><br/>
            </div>
            <div class="verse" type="shloka" id="RAM_k03_S045_V025">
                <div class="versetext" uvacha="Valmiki">तन्न सिध्यति सौमित्रे तवापि भरतस्य वा।<br/> कथमिन्दीवरश्यामं रामं पद्मनिभेक्षणम्॥ 3.45.25॥</div>
                <div class="vyakhya" id="RAM_k03_S045_V025_B001">तन्न सिध्यति मत्परिग्रहरूपम् ।। 3.45.25 ।।</div><br/>
            </div>
            <div class="verse" type="shloka" id="RAM_k03_S045_V026">
                <div class="versetext" uvacha="Valmiki">उपसंश्रित्य भर्तारं कामयेयं पृथग्जनम्।<br/> समक्षं तव सौमित्रे प्राणांस्त्यक्ष्याम्यसंशयम्॥ 3.45.26॥</div>
                <div class="vyakhya" id="RAM_k03_S045_V026_B001">उपसंश्रित्योपयुज्य ।। 3.45.26,28 ।।</div><br/>
            </div>
            <div class="verse" type="shloka" id="RAM_k03_S045_V027">
                <div class="versetext" uvacha="Valmiki">रामं विना क्षणमपि नैव जीवामि भूतले।<br/> इत्युक्तः परुषं वाक्यं सीतया रोमहर्षणम्॥ 3.45.27॥</div>
                <div class="vyakhya" id="RAM_k03_S045_V027_B001">उपसंश्रित्योपयुज्य ।। 3.45.26,28 ।।</div><br/>
            </div>
            <div class="verse" type="shloka" id="RAM_k03_S045_V028">
                <div class="versetext" uvacha="Valmiki">अब्रवील्लक्ष्मणः सीतां प्राञ्जलिः स जितेन्द्रियः।<br/> उत्तरं नोत्सहे वक्तुं दैवतं भवती मम॥ 3.45.28॥</div>
                <div class="vyakhya" id="RAM_k03_S045_V028_B001">उपसंश्रित्योपयुज्य ।। 3.45.26,28 ।।</div><br/>
            </div>
            <div class="verse" type="shloka" id="RAM_k03_S045_V029">
                <div class="versetext" uvacha="Valmiki">वाक्यमप्रतिरूपं तु न चित्रं स्त्रीषु मैथिलि।<br/> स्वभावस्त्वेष नारीणामेषु लोकेषु दृश्यते॥ 3.45.29॥</div>
                <div class="vyakhya" id="RAM_k03_S045_V029_B001">अप्रतिरूपमत्यन्तानुचितम् ।। 3.45.29 ।।</div><br/>
            </div>
            <div class="verse" type="shloka" id="RAM_k03_S045_V030">
                <div class="versetext" uvacha="Valmiki">विमुक्तधर्माश्चपलास्तीक्ष्णा भेदकराः स्त्रियः।<br/> न सहे हीदृशं वाक्यं वैदेहि जनकात्मजे॥ 3.45.30॥</div>
                <div class="vyakhya" id="RAM_k03_S045_V030_B001">तीक्ष्णाः क्रूराः भेदकराः । <span class="quote">कुञो हेतुः</span> इति टः । सुतभ्रातृपित्रादेरिति शेषः ।। 3.45.30 ।।</div><br/>
            </div>
            <div class="verse" type="shloka" id="RAM_k03_S045_V031">
                <div class="versetext" uvacha="Valmiki">श्रोत्रयोरुभयोर्मध्ये तप्तनाराचसंनिभम्।<br/> उपशृण्वन्तु मे सर्वे साक्षिणो हि वनेचराः॥ 3.45.31॥</div>
                <div class="vyakhya" id="RAM_k03_S045_V031_B001">वनेचराः देवा इति शेषः ।। 3.45.31 ।।</div><br/>
            </div>
            <div class="verse" type="shloka" id="RAM_k03_S045_V032">
                <div class="versetext" uvacha="Valmiki">न्यायवादी यथा वाक्यमुक्तोऽहं परुषं त्वया।<br/> धिक् त्वामद्य विनश्यन्तीं यन्मामेवं विशङ्कसे॥ 3.45.32॥</div>
                <div class="vyakhya" id="RAM_k03_S045_V032_B001">यत्परुषमुक्तस्तदुपशृण्वन्त्विति योजना । यद्यस्मान्मामेवं वागगोचरदुर्भाववन्तं विशङ्कसे तत एव दोषादद्य विनश्यन्तीमासन्नविनाशां विपरीतमतिं त्वा त्वां धिगित्यर्थः । अत्र नशेर्नाशेच्छार्थः तेन राक्षसकुलस्य नाशेच्छावतीं त्वां धिक् । यतो यदर्थं मामेवं विशङ्कसे वदसि इति गूढम् । यद्वा विनश्यन्तीं शक्तितया प्रतिक्षणं परिणामरूपेण विनश्यन्तीं त्वां धिक् । यन्मां त्वदस्पृष्टं त्वदाक्रमणायोग्यमेवं विशङ्कसे । त्वदाक्रान्तेषु किलैवं संभावनेति ।। 3.45.32 ।।</div><br/>
            </div>
            <div class="verse" type="shloka" id="RAM_k03_S045_V033">
                <div class="versetext" uvacha="Valmiki">स्त्रीत्वाद् दुष्टस्वभावेन गुरुवाक्ये व्यवस्थितम्।<br/> गच्छामि यत्र काकुत्स्थः स्वस्ति तेऽस्तु वरानने॥ 3.45.33॥</div>
                <div class="vyakhya" id="RAM_k03_S045_V033_B001">पुनर्वेषानुसारेणाह-- स्त्रीत्वदिति । स्त्रीत्वाद्दुष्टस्वभावेन क्रौर्येण युता त्वं गुरुवाक्ये ज्येष्ठनियोगे स्थितं मामेवं ब्रूषे इति शेषः । अतो यव काकुत्स्थस्तव गच्छामि गमिष्ये ते स्वस्त्यस्तु । सर्वत इति शेषः ।। 3.45.33 ।।</div><br/>
            </div>
            <div class="verse" type="shloka" id="RAM_k03_S045_V034">
                <div class="versetext" uvacha="Valmiki">रक्षन्तु त्वां विशालाक्षि समग्रा वनदेवताः।<br/> निमित्तानि हि घोराणि यानि प्रादुर्भवन्ति मे।<br/> अपि त्वां सह रामेण पश्येयं पुनरागतः॥ 3.45.34॥</div>
                <div class="vyakhya" id="RAM_k03_S045_V034_B001">यानि घोराणि निमित्तानि मे प्रादुर्भवन्ति तस्त्वत्पीढां शङ्कमानोऽहं रामेण सह पुनरागतस्त्वां पश्येयम् । एतदपि संभवेदित्यर्थः ।। 3.45.34 ।।</div><br/>
            </div>
            <div class="verse" type="shloka" id="RAM_k03_S045_V035">
                <div class="versetext" uvacha="Valmiki">लक्ष्मणेनैवमुक्ता तु रुदती जनकात्मजा।<br/> प्रत्युवाच ततो वाक्यं तीव्रबाष्पपरिप्लुता॥ 3.45.35॥</div>
                <div class="vyakhya" id="RAM_k03_S045_V035_B001">किमनेन सामान्यपुरुषप्रसङ्गः शङ्क्य इति मन्यमाना स्वादार्ढ्यं प्रकाशयति-- लक्ष्मणेनेति ।। 3.45.35 ।।</div><br/>
            </div>
            <div class="verse" type="shloka" id="RAM_k03_S045_V036">
                <div class="versetext" uvacha="Valmiki">गोदावरीं प्रवेक्ष्यामि हीना रामेण लक्ष्मण।<br/> आबन्धिष्येऽथवा त्यक्ष्ये विषमे देहमात्मनः॥ 3.45.36॥</div>
                <div class="vyakhya" id="RAM_k03_S045_V036_B001">आबन्धिष्ये । रज्ज्वा कण्ठमिति शेषः । विषमे भृग्वादिविषमे स्थित्वा । ततः प्रपातेनेति शेषः ।। 3.45.36 ।।</div><br/>
            </div>
            <div class="verse" type="shloka" id="RAM_k03_S045_V037">
                <div class="versetext" uvacha="Valmiki">पिबामि वा विषं तीक्ष्णं प्रवेक्ष्यामि हुताशनम्।<br/> न त्वहं राघवादन्यं कदापि पुरुषं स्पृशे॥ 3.45.37॥</div>
                <div class="vyakhya" id="RAM_k03_S045_V037_B001">सर्वथा कर्तव्यमर्थमाह-- प्रवेक्ष्यामि हुताशनम् । अत एवात्र वाशब्दानुक्तिः । अनेन साक्षाद्रावणगृहं न गमिष्यामि, किं त्वहं स्वरूपेणाग्रौ स्थित्वा माययैव तद्धस्तं गमिष्यामीति ध्वनितम् । तदुक्तं कूर्मपुराणे-- <span class="quote">रामस्य सुभगां भार्यां रावणो राक्षसेश्वरः । सीतां विशालनयनां चकमे कालनोदितः ।। गृहीत्वा मायया वेषं चरन्तीं विजने वने । समाहर्तुं मनश्चक्रे तापसः किल कामिनीम् । विज्ञाय सा च तद्भावं स्मृत्वा दाशरथिं पतिम् ।।</span> तद्भावं लङ्कायामेव हृदि कृतम् तापसो भूत्वा हरिष्यामीति भावमित्यर्थः । <span class="quote">जगाम शरणं वह्निमावसथ्यं शुचिस्मिता ।। प्रपद्ये पावकं देवं साक्षिणं विश्वतोमुखम् । आत्मानं दीप्तवपुषं सर्वभूतहृदि स्थितम् ।। इत्याद्यष्टश्लोकानुक्त्वा </span>इति वह्न्यष्टकं जप्त्वा रामपत्नी यशस्विनी । ध्यायन्तीं मनसा तस्थौ राममुन्मीलितेक्षणा । अथावसथ्याद्भगवान्हव्यवाहो महेश्वरः । आविरासीत्सुदीप्तात्मा तेजसा निर्दहन्निव ।। सृष्ट्वा मायामयीं सीतां स रावणवधेच्छया । सीतामादाय रामेष्टां पावकोऽन्तरधीयत ।। कृत्वा तु रावणवधं रामो लक्ष्मणसंयुतः । समादायाभवत्सीतां शङ्काकुलितमानसः ।। सा प्रत्ययाय भूतानां सीता मायामयी पुनः । विवेश पावकं दीप्तं ददाह ज्वलनोऽपि ताम् ।। दग्ध्वा मायामयीं सीतां भगवानुग्रदीधितिः । रामायादर्शयत्सीतां पावकोऽसौ सुरप्रियः ।। एतत्पतिव्रतानां वै माहात्म्यं कथितं मया । स्त्रीणां सर्वाधिशमनं प्रायश्चित्तमिदं स्मृतम् ।। इत्युत्तरखण्डे चतुस्त्रिंशेऽध्याये अनेन स्त्रीणां जातिभ्रंशकरापदि अग्निप्रवेशो न दोषाय सर्वप्रायश्चित्तं चेति ध्वनितम् । कदाप्यन्यं पुरुषं न स्पृशे इत्यन्वयः । अत्र पत्यसांनिध्य इति शेषः । तेन विराधस्पर्शेऽपि न हानिः तदा पतिसंनिधानात् । किं च साक्षाद्भगवतीस्पर्शे रावणो विराधवत्तत्क्षणादेव म्रियेत, एवं च सर्वराक्षसवधो न स्यादिति मायासीतारचना । किं चास्य कार्यं हनुमत्पुच्छाग्निना लङ्कादाहः । अन्यथा रावणवशेन लोकपालाग्निना कथं तन्नगरदाहः स्यात् । एतच्छक्तिप्रवेशे न तु तत्कार्यसामर्थ्यं तस्येति मन्तव्यम् । किञ्चैवं प्रतिज्ञाय रावणस्पर्शे जगन्मातुः प्रतिज्ञाभङ्गः स्यात् ।।3.45.37 ।।</div><br/>
            </div>
            <div class="verse" type="shloka" id="RAM_k03_S045_V038">
                <div class="versetext" uvacha="Valmiki">इति लक्ष्मणमाश्रुत्य सीता शोकसमन्विता।<br/> पाणिभ्यां रुदती दुःखादुदरं प्रजघान ह॥ 3.45.38॥</div>
                <div class="vyakhya" id="RAM_k03_S045_V038_B001">आश्रुत्य लक्ष्मणं प्रति प्रतिज्ञाय दुःखात्सकलकरणतापादिव । उदरं प्रजघानेत्यनेन सर्वरक्षोमरणं विना न मे उदरपूर्तिरिति सूचितम् । अन्यथा शोके वक्षआघातस्यैव स्त्रीषु प्रसिद्धधा सङ्गतिः स्यात् ।। 3.45.38 ।।</div><br/>
            </div>
            <div class="verse" type="shloka" id="RAM_k03_S045_V039">
                <div class="versetext" uvacha="Valmiki">तामार्तरूपां विमना रुदन्तीं सौमित्रिरालोक्य विशालनेत्राम्।<br/> आश्वासयामास न चैव भर्तुस्तं भ्रातरं किंचिदुवाच सीता॥ 3.45.39॥</div>
                <div class="vyakhya" id="RAM_k03_S045_V039_B001">विमनाः सौमित्रिस्तां रुदन्तीमार्तस्येव कृतरूपामालोक्य लोकानुसारत आश्वासयामास । सा च तं न किञ्चिदुवाच । आश्वासनव्याजेन गमनविलम्बं करोतीति कोपेनेति शेषः ।। 3.45.39 ।।</div><br/>
            </div>
            <div class="verse" type="shloka" id="RAM_k03_S045_V040">
                <div class="versetext" uvacha="Valmiki">ततस्तु सीतामभिवाद्य लक्ष्मणः कृताञ्जलिः किंचिदभिप्रणम्य।<br/> अवेक्षमाणो बहुशः स मैथिलीं जगाम रामस्य समीपमात्मवान्॥ 3.45.40॥</div>
                <div class="vyakhya" id="RAM_k03_S045_V040_B001">अभिवाद्य मनसेति शेषः । किञ्चिदभिप्रणम्येति कायिकः स उक्तः । अत्र किञ्चिदित्यनेन कोपः सूचितः । यद्यपि कोपेऽपि यथोचितव्यवहारत्यागो लक्ष्मणस्यानुचितस्तथापि प्रतिज्ञोत्तरं तथैव स्वच्छायां सन्दर्श्य तस्या अग्निप्रवेशोद्यमेन छायाबुद्ध्या किञ्चित्प्राञ्जलित्वं किञ्चिदेव नमनमित्यनेन सूचितम् । कथमेनां रामेण विना त्यक्ष्यामीति बहुशोऽवेक्षमाणोऽग्निं प्रविष्टा न वेति च वीक्षमाणः ।। 3.45.40 ।।</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये आरण्यकाण्डे पञ्चचत्वारिंशः सर्गः॥ 45 ॥</div>
        </strong>
    </div>
</body>
</html>
        

            