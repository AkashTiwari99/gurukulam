<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Ar_sarga_6 </title>
    <link rel="Textsheet" href="/Ar_sarga_6.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k03_S006" type="sarga" data-name=" sarga" data-title="आरण्यकाण्डे षष्ठः सर्गः "></div><br/>
            <h1>आरण्यकाण्डे षष्ठः सर्गः </h1>
            <div class="verse" type="shloka" id="RAM_k03_S006_V001">
                <div class="versetext" uvacha="Valmiki">शरभङ्गे दिवं प्राप्ते मुनिसङ्घाः समागताः।<br/> अभ्यगच्छन्त काकुत्स्थं रामं ज्वलिततेजसम्॥ 3.06.1॥</div>
                <div class="vyakhya" id="RAM_k03_S006_V001_B001">सुनिसङ्घा दण्डकारण्यवासिनः समागता मिलिता अभ्यगच्छन्त स्वरक्षणप्रार्थनार्थमिति शेषः ॥ 3.6.1 ॥</div><br/>
            </div>
            <div class="verse" type="shloka" id="RAM_k03_S006_V002">
                <div class="versetext" uvacha="Valmiki">वैखानसा वालखिल्याः सम्प्रक्षाला मरीचिपाः।<br/> अश्मकुट्टाश्च बहवः पत्राहाराश्च तापसाः॥ 3.06.2॥</div>
                <div class="vyakhya" id="RAM_k03_S006_V002_B001">वैखानसा इति । <span class="quote">ये नखास्ते वैखानसा ये वालास्ते वालखिल्याः</span> इति श्रुतेः प्रजापतेर्नखलोमजाः । संप्रक्षाला भगवतः पादप्रक्षालनजा महर्षयः, अश्वस्तनिकाः संप्रक्षाला इत्यन्ये परीचिपा रविचन्द्रान्यतरकिरणजीवनाः, अश्मकुट्टा अपक्वकुट्टितान्नभक्षकाः ॥ 3.6.2 ॥</div><br/>
            </div>
            <div class="verse" type="shloka" id="RAM_k03_S006_V003">
                <div class="versetext" uvacha="Valmiki">दन्तोलूखलिनश्चैव तथैवोन्मज्जकाः परे।<br/> गात्रशय्या अशय्याश्च तथैवानवकाशिकाः॥ 3.06.3॥</div>
                <div class="vyakhya" id="RAM_k03_S006_V003_B001">दन्तोलूखलिनो दन्तातिरिक्तावहननसावनरहिताः उन्मज्जकाः कण्ठदघ्ने जले स्थित्वा तपः कुर्वन्तः, गात्रशय्या अनास्तरणशायिनः, अशय्या निद्राहीनाः, अनवकाशिका एकपादस्य स्थित्यवकाशदानरहिताः एकपादस्थितिमन्त इति यावत् ॥ 3.6.3 ॥</div><br/>
            </div>
            <div class="verse" type="shloka" id="RAM_k03_S006_V004">
                <div class="versetext" uvacha="Valmiki">मुनयः सलिलाहारा वायुभक्षास्तथापरे।<br/> आकाशनिलयाश्चैव तथा स्थण्डिलशायिनः॥ 3.06.4॥</div>
                <div class="vyakhya" id="RAM_k03_S006_V004_B001">आकाशनिलया अनावृतप्रदेशस्थायिनः, स्थण्डिलशायिन उपलिप्तानास्तीर्णस्थलशयनाः ॥ 3.6.4 ॥</div><br/>
            </div>
            <div class="verse" type="shloka" id="RAM_k03_S006_V005">
                <div class="versetext" uvacha="Valmiki">तथोर्ध्ववासिनो दान्तास्तथाऽऽर्द्रपटवाससः।<br/> सजपाश्च तपोनिष्ठास्तथा पञ्चतपोऽन्विताः॥ 3.06.5॥</div>
                <div class="vyakhya" id="RAM_k03_S006_V005_B001">ऊर्ध्ववासिनो गिरिशिखराद्यूर्ध्वप्रदेशे नित्यं वासशालिनः <span class="quote">व्रतोपवासिनः</span> इति पाठस्तु चिन्त्यः तस्य साधारणधर्मत्वादिति कतकः । आर्द्रपटवाससो नित्यमार्द्रवस्रवसनशीलाः, सजपाः सदा जपपराः, तपोनिष्ठाः सदा स्वाध्यायाध्ययनशीलाः <span class="quote">तपो हि स्वाध्यायः</span> इत्युक्तेः, पञ्चतपोन्विता ग्रीष्मे पञ्चाग्निमध्यस्थाः ॥ 3.6.5 ॥</div><br/>
            </div>
            <div class="verse" type="shloka" id="RAM_k03_S006_V006">
                <div class="versetext" uvacha="Valmiki">सर्वे ब्राह्म्या श्रिया युक्ता दृढयोगसमाहिताः।<br/> शरभङ्गाश्रमे राममभिजग्मुश्च तापसाः॥ 3.06.6॥</div>
                <div class="vyakhya" id="RAM_k03_S006_V006_B001">ब्राह्मया श्रिया ब्रह्मविद्यानुष्ठानजनितब्रह्मवर्चसेन दृढयोगसमाहिता योगैकाग्रचित्ताः ॥ 3.6.6,7 ॥</div><br/>
            </div>
            <div class="verse" type="shloka" id="RAM_k03_S006_V007">
                <div class="versetext" uvacha="Valmiki">अभिगम्य च धर्मज्ञा रामं धर्मभृतां वरम्।<br/> ऊचुः परमधर्मज्ञमृषिसङ्घाः समागताः॥ 3.06.7॥</div>
                <div class="vyakhya" id="RAM_k03_S006_V007_B001">ब्राह्मया श्रिया ब्रह्मविद्यानुष्ठानजनितब्रह्मवर्चसेन दृढयोगसमाहिता योगैकाग्रचित्ताः ॥ 3.6.6,7 ॥</div><br/>
            </div>
            <div class="verse" type="shloka" id="RAM_k03_S006_V008">
                <div class="versetext" uvacha="Valmiki">त्वमिक्ष्वाकुकुलस्यास्य पृथिव्याश्च महारथः।<br/> प्रधानश्चापि नाथश्च देवानां मघवानिव॥ 3.06.8॥</div>
                <div class="vyakhya" id="RAM_k03_S006_V008_B001">किमूचुस्तत्राह त्वमिति । इक्ष्वाकुकुलस्य पृथिव्याश्च चेन सकलत्रैलोक्यस्येति गूढम् । प्रधानत्वेन जगद्धारणकर्तृत्वं नाथत्वेन पालकत्वं गर्भितम्, देवानां मघवानिव ॥ 3.6.8 ॥</div><br/>
            </div>
            <div class="verse" type="shloka" id="RAM_k03_S006_V009">
                <div class="versetext" uvacha="Valmiki">विश्रुतस्त्रिषु लोकेषु यशसा विक्रमेण च।<br/> पितृव्रतत्वं सत्यं च त्वयि धर्मश्च पुष्कलः॥ 3.06.9॥</div>
                <div class="vyakhya" id="RAM_k03_S006_V009_B001">यशसा विक्रमेण च श्रुतः प्रसिद्धः तेन रूपेणेति शेषः । पितृवचनपालनं व्रतं यस्य तद्भावः सत्यं सत्यवचनं च त्वयि तिष्ठतीति शेषः । किं च त्वयि स्मृते धर्मश्च पुष्कलः अङ्गहीनोऽपि सकलाङ्गपूर्णो भवतीत्यर्थः । <span class="quote">प्रमादात्कुर्वतां कर्म प्रच्यवेताध्वरेषु च । तद्विष्णोः स्मरणादेव संपूर्णं स्यादिति श्रुतिः</span> इति स्मृतेः ॥ 3.6.9॥</div><br/>
            </div>
            <div class="verse" type="shloka" id="RAM_k03_S006_V010">
                <div class="versetext" uvacha="Valmiki">त्वामासाद्य महात्मानं धर्मज्ञं धर्मवत्सलम्।<br/> अर्थित्वान्नाथ वक्ष्यामस्तच्च नः क्षन्तुमर्हसि॥ 3.06.10॥</div>
                <div class="vyakhya" id="RAM_k03_S006_V010_B001">धर्मज्ञं शरणागतरक्षणरूपधर्मज्ञम्, धर्मवत्सलं धर्मानुष्ठातृप्रियम् त्वामासाद्य शरणं प्राप्यार्थित्वादर्थिभावेन यत्क्रूरमपि वक्ष्यामस्तत्क्षन्तुमर्हसीति योजना । यद्यपि <span class="quote">सत्सु कार्यवतां पुंसामलमेवाग्रतः स्थितिः</span> इति न्यायेन त्वदग्रेऽवस्थानमेव सकलमनोरथपूरकत्वान्न कार्यसाधनम् तथाप्यार्त्यतिशयेन किंचिद्वक्ष्यमाणं क्षन्तव्यमिति भावः ॥ 3.6.10 ॥</div><br/>
            </div>
            <div class="verse" type="shloka" id="RAM_k03_S006_V011">
                <div class="versetext" uvacha="Valmiki">अधर्मः सुमहान् नाथ भवेत् तस्य तु भूपतेः।<br/> यो हरेद् बलिषड्भागं न च रक्षति पुत्रवत्॥ 3.06.11॥</div>
                <div class="vyakhya" id="RAM_k03_S006_V011_B001">जगद्रक्षणतत्परस्य विनापि कथनं स्वरक्षणेऽपि प्रवृत्तिरस्त्येव, तथाप्यार्त्यतिशयेन लोकरीत्या राजधर्मं बोधयन्ति अधर्म इति । न च रक्षति विषयवासिन इत्यपकृष्यते । बलिषड्भागं करभागरूपं षष्ठांशम्, यद्वा बलये पूजा यै दत्तं षड्भागं षष्ठांशम् प्रजाभिः स्वानिष्टपरिहारायेत्यर्थः ॥ 3.6.11 ॥</div><br/>
            </div>
            <div class="verse" type="shloka" id="RAM_k03_S006_V012">
                <div class="versetext" uvacha="Valmiki">युञ्जानः स्वानिव प्राणान् प्राणैरिष्टान् सुतानिव।<br/> नित्ययुक्तः सदा रक्षन् सर्वान् विषयवासिनः॥ 3.06.12॥</div>
                <div class="vyakhya" id="RAM_k03_S006_V012_B001">अथ रक्षणेऽभ्युदयमाहुः युञ्जान इति । युञ्जानः प्रजारक्षणे यतमानः सर्वान्देशवासिनः स्वान्प्राणानिव प्राणैरिष्टान्प्राणेभ्योऽप्यधिकप्रियान्सुतानिव नित्ययुक्तः सदा सावधानो रक्षन् ॥ 3.6.12 ॥</div><br/>
            </div>
            <div class="verse" type="shloka" id="RAM_k03_S006_V013">
                <div class="versetext" uvacha="Valmiki">प्राप्नोति शाश्वतीं राम कीर्तिं स बहुवार्षिकीम्।<br/> ब्रह्मणः स्थानमासाद्य तत्र चापि महीयते॥ 3.06.13॥</div>
                <div class="vyakhya" id="RAM_k03_S006_V013_B001">इह शाश्वतीम् । अस्यैव विवरणम् बहुवार्षिकीं कीर्तिमैहिकीमामुष्मिकं च ब्रह्मलोकरूपं फलं प्राप्नोति । तदाहुः ब्रह्मण इति ॥ 3.6.13 ॥</div><br/>
            </div>
            <div class="verse" type="shloka" id="RAM_k03_S006_V014">
                <div class="versetext" uvacha="Valmiki">यत्करोति परं धर्मं मुनिर्मूलफलाशनः।<br/> तत्र राज्ञश्चतुर्भागः प्रजा धर्मेण रक्षतः॥ 3.06.14॥</div>
                <div class="vyakhya" id="RAM_k03_S006_V014_B001">ननु षष्ठांशग्रहात्प्रजारक्षणावश्यकत्वेऽपि वनवासिरक्षणं कुतस्तत्राह यदिति । यदिति सामान्ये नपुंसकम् । प्रजा वानप्रस्थप्रजाः चतुर्भागश्चतुर्थांश इदमुपलक्षणं षड्भागस्यापि तत्रोपवासिभिक्षाहारिधर्मात्षड्भागप्राप्तिः तेन धर्मषड्भागप्रतिपादकस्मृत्यविरोधः । राजपरिपालितदेशभवफलाद्यशनवतो धर्माच्चतुर्थो भागः तदन्नभोजनादिपुष्टाङ्गधर्मात्त्वर्धं राज्ञः <span class="quote">अन्नप्रदातुस्तस्यार्धं कर्तुश्चार्धं न संशयः</span> इति स्मृतेरिति बोध्यम् ॥ 3.6.14 ॥</div><br/>
            </div>
            <div class="verse" type="shloka" id="RAM_k03_S006_V015">
                <div class="versetext" uvacha="Valmiki">सोऽयं ब्राह्मणभूयिष्ठो वानप्रस्थगणो महान्।<br/> त्वन्नाथोऽनाथवद्राम राक्षसैर्हन्यते भृशम्॥ 3.06.15॥</div>
                <div class="vyakhya" id="RAM_k03_S006_V015_B001">अथ विवक्षितमर्थमाहुः सोऽयमिति । ब्राह्मणभूयिष्ठ इत्यनेन क्षत्रवैश्यवानप्रस्थसत्तापि तत्र बोधिता । त्वं नाथो रक्षको यस्य स त्वंनाथः सोऽप्यनाथवद्वध्यते अतस्त्वादृशस्योपेक्षानुचितेति भावः ॥ 3.6.15 ॥</div><br/>
            </div>
            <div class="verse" type="shloka" id="RAM_k03_S006_V016">
                <div class="versetext" uvacha="Valmiki">एहि पश्य शरीराणि मुनीनां भावितात्मनाम्।<br/> हतानां राक्षसैर्घोरैर्बहूनां बहुधा वने॥ 3.06.16॥</div>
                <div class="vyakhya" id="RAM_k03_S006_V016_B001">स्ववचसो मिथ्यात्वपरिपाहायाहुः एहीति । मुनयो मननशीलाः भावितात्मानो निदिध्यासननिष्ठाः शरीराणि केवलं हत्वा त्यक्तानि बहुप्रकारैरङ्गप्रत्यङ्गच्छेदनादिभिः ॥ 3.6.16 ॥</div><br/>
            </div>
            <div class="verse" type="shloka" id="RAM_k03_S006_V017">
                <div class="versetext" uvacha="Valmiki">पम्पानदीनिवासानामनुमन्दाकिनीमपि।<br/> चित्रकूटालयानां च क्रियते कदनं महत्॥ 3.06.17॥</div>
                <div class="vyakhya" id="RAM_k03_S006_V017_B001">सकलदण्डकारण्यपीडामाहुः पम्पेत्यादि । पम्पा च नद्यश्च तत्र निवासो येषां तेषाम् पम्पारूपा नदी वा । अनुमन्दाकिनीमपीति अनुर्लक्षणे कर्मप्रवचनीयः मन्दाकिन्या अत्रत्यपुण्यनद्यास्तीरवासिनाम् मन्दाकिन्या विस्तर्णप्रवाहत्वाद्दुरवगाहतया पृथगुक्ती राघवाख्याने ॥ 3.6.17 ॥</div><br/>
            </div>
            <div class="verse" type="shloka" id="RAM_k03_S006_V018">
                <div class="versetext" uvacha="Valmiki">एवं वयं न मृष्यामो विप्रकारं तपस्विनाम्।<br/> क्रियमाणं वने घोरं रक्षोभिर्भीमकर्मभिः॥ 3.06.18॥</div>
                <div class="vyakhya" id="RAM_k03_S006_V018_B001">विप्रकारं दुःखं न मृष्यामः सोढुमशक्ताः ॥ 3.6.18 ॥</div><br/>
            </div>
            <div class="verse" type="shloka" id="RAM_k03_S006_V019">
                <div class="versetext" uvacha="Valmiki">ततस्त्वां शरणार्थं च शरण्यं समुपस्थिताः।<br/> परिपालय नो राम वध्यमानान् निशाचरैः॥ 3.06.19॥</div>
                <div class="vyakhya" id="RAM_k03_S006_V019_B001">शरण्यं रक्षणसमर्थम् । शरणार्थं रक्षणार्थम् ॥ 3.6.19 ॥</div><br/>
            </div>
            <div class="verse" type="shloka" id="RAM_k03_S006_V020">
                <div class="versetext" uvacha="Valmiki">परा त्वत्तो गतिर्वीर पृथिव्यां नोपपद्यते।<br/> परिपालय नः सर्वान् राक्षसेभ्यो नृपात्मज॥ 3.06.20॥</div>
                <div class="vyakhya" id="RAM_k03_S006_V020_B001">त्वत्तः परा गतिस्त्वदन्यस्त्राता ॥ 3.6.20 ॥</div><br/>
            </div>
            <div class="verse" type="shloka" id="RAM_k03_S006_V021">
                <div class="versetext" uvacha="Valmiki">एतच्छ्रुत्वा तु काकुत्स्थस्तापसानां  तपस्विनाम्।<br/> इदं प्रोवाच धर्मात्मा सर्वानेव तपस्विनः॥ 3.06.21॥</div>
                <div class="vyakhya" id="RAM_k03_S006_V021_B001">तपस्विनां तपोबलयुतानां तापसानामृषीणाम् ॥ 3.6.21 ॥</div><br/>
            </div>
            <div class="verse" type="shloka" id="RAM_k03_S006_V022">
                <div class="versetext" uvacha="Valmiki">नैवमर्हथ मां वक्तुमाज्ञाप्योऽहं तपस्विनाम्।<br/> केवलेन स्वकार्येण प्रवेष्टव्यं वनं मया॥ 3.06.22॥</div>
                <div class="vyakhya" id="RAM_k03_S006_V022_B001">तदेवाह नैवमिति । एवमुक्तं प्रार्थनारूपं वचः आज्ञाप्यः शिष्यादिरिवेदं कुर्विति शिक्षणीयः केवलेनोपाध्यान्तररहितेन स्वकार्येण पितृवचनपरिपालनात्मकेन हेतुना मयावश्यं वनं प्रवेष्टव्यमेव स च मे वनप्रवेशो राक्षसैः क्रियमाणं भवतामिमं विप्रकारमपाक्रष्टुमपि भविष्यतीत्यर्थ इति तीर्थकतकौ भवच्छत्रुहननं केवलं मदीयमेव कार्यं बहुधर्मोपचयजनकत्वान्मदिष्टसाधनमेव । यद्यपि स्वविप्रकारनाशे भवन्तः समर्था एव तथापि मम धर्मोपचयायैवैषा भवदीया मम प्रेरणेति भावः । अन्वयस्त्वत्र स्फुट एवेत्यन्ये । किं च पित्राज्ञापरिपालनार्थमिदं वनं प्रविष्ट एवास्मि । प्रविष्टे च मयि सौऽर्थोऽवश्यं भाष्य एवेति भवतामेव । प्रार्थनमनवसरमिति भावः ॥ 3.6.22,23 ॥</div><br/>
            </div>
            <div class="verse" type="shloka" id="RAM_k03_S006_V023">
                <div class="versetext" uvacha="Valmiki">विप्रकारमपाक्रष्टुं राक्षसैर्भवतामिमम्।<br/> पितुस्तु निर्देशकरः प्रविष्टोऽहमिदं वनम्॥ 3.06.23॥</div>
                <div class="vyakhya" id="RAM_k03_S006_V023_B001">तदेवाह नैवमिति । एवमुक्तं प्रार्थनारूपं वचः आज्ञाप्यः शिष्यादिरिवेदं कुर्विति शिक्षणीयः केवलेनोपाध्यान्तररहितेन स्वकार्येण पितृवचनपरिपालनात्मकेन हेतुना मयावश्यं वनं प्रवेष्टव्यमेव स च मे वनप्रवेशो राक्षसैः क्रियमाणं भवतामिमं विप्रकारमपाक्रष्टुमपि भविष्यतीत्यर्थ इति तीर्थकतकौ भवच्छत्रुहननं केवलं मदीयमेव कार्यं बहुधर्मोपचयजनकत्वान्मदिष्टसाधनमेव । यद्यपि स्वविप्रकारनाशे भवन्तः समर्था एव तथापि मम धर्मोपचयायैवैषा भवदीया मम प्रेरणेति भावः । अन्वयस्त्वत्र स्फुट एवेत्यन्ये । किं च पित्राज्ञापरिपालनार्थमिदं वनं प्रविष्ट एवास्मि । प्रविष्टे च मयि सौऽर्थोऽवश्यं भाष्य एवेति भवतामेव । प्रार्थनमनवसरमिति भावः ॥ 3.6.22,23 ॥</div><br/>
            </div>
            <div class="verse" type="shloka" id="RAM_k03_S006_V024">
                <div class="versetext" uvacha="Valmiki">भवतामर्थसिद्ध्यर्थमागतोऽहं यदृच्छया।<br/> तस्य मेऽयं वने वासो भविष्यति महाफलः॥ 3.06.24॥</div>
                <div class="vyakhya" id="RAM_k03_S006_V024_B001">तदेवाह-- भवतामिति । यदृच्छया आगत एवाहं भवतामर्थसिद्ध्यर्थमपि भविष्याम्येवेति शेषः । पितुस्त्वित्यनेनोक्त एवार्थः कविना श्लोकान्तरेण वर्ण्यते । इयमपि शैली कवेरिति कतकतीर्थौ यतः शत्रून्हन्तुमिच्छामि, अतस्तस्य यदृच्छया वनमागतस्य मेऽयं वनवासो महाफलो भविष्यतीति स्वगतो विचारः । अथ ऋषिधैर्याय प्रकाशं प्रतिजानीते पश्यन्त्विति । सर्वथा हनिष्यामीति यावत् ॥ 3.6.24,25 ॥</div><br/>
            </div>
            <div class="verse" type="shloka" id="RAM_k03_S006_V025">
                <div class="versetext" uvacha="Valmiki">तपस्विनां रणे शत्रून् हन्तुमिच्छामि राक्षसान्।<br/> पश्यन्तु वीर्यमृषयः सभ्रातुर्मे तपोधनाः॥ 3.06.25॥</div>
                <div class="vyakhya" id="RAM_k03_S006_V025_B001">तदेवाह-- भवतामिति । यदृच्छया आगत एवाहं भवतामर्थसिद्ध्यर्थमपि भविष्याम्येवेति शेषः । पितुस्त्वित्यनेनोक्त एवार्थः कविना श्लोकान्तरेण वर्ण्यते । इयमपि शैली कवेरिति कतकतीर्थौ यतः शत्रून्हन्तुमिच्छामि, अतस्तस्य यदृच्छया वनमागतस्य मेऽयं वनवासो महाफलो भविष्यतीति स्वगतो विचारः । अथ ऋषिधैर्याय प्रकाशं प्रतिजानीते पश्यन्त्विति । सर्वथा हनिष्यामीति यावत् ॥ 3.6.24,25 ॥</div><br/>
            </div>
            <div class="verse" type="shloka" id="RAM_k03_S006_V026">
                <div class="versetext" uvacha="Valmiki">दत्त्वा वरं चापि तपोधनानां धर्मे धृतात्मा सह लक्ष्मणेन।<br/> तपोधनैश्चापि सहार्यदत्तः सुतीक्ष्णमेवाभिजगाम वीरः॥ 3.06.26॥</div>
                <div class="vyakhya" id="RAM_k03_S006_V026_B001">वरमुक्तवचनात्मना । धर्मे धृतात्मा धर्मे स्थितचित्तः आर्यं पूज्यं दत्तं यस्य सः तपोधनैः सह सुतीक्ष्णमभिजगाम ॥ 3.6.26 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये आरण्यकाण्डे षष्ठः सर्गः ॥ 6 ॥</div>
        </strong>
    </div>
</body>
</html>
        

            