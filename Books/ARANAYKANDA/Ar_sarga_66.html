<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Ar_sarga_66 </title>
    <link rel="Textsheet" href="/Ar_sarga_66.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k03_S066" type="sarga" data-name=" sarga" data-title="आरण्यकाण्डे षट्षष्ठितमः सर्गः">
            <h1>आरण्यकाण्डे षट्षष्ठितमः सर्गः </h1>
            <div class="verse" type="shloka" id="RAM_k03_S066_V001">
                <div class="versetext" uvacha="Valmiki">तं तथा शोकसंतप्तं विलपन्तमनाथवत्।<br/> मोहेन महता युक्तं परिद्यूनमचेतसम्॥ 3.66.1॥</div>
                <div class="vyakhya" id="RAM_k03_S066_V001_B001">एवं क्रोधमुपशमप्य सहजप्रकृतिपाप्तये बोधयति लक्ष्मणो रामम्--तमिति । परिद्यूनं क्षीणमचेतसमस्वस्थचित्तमिव ।। 3.66.1 ।।</div><br/>
            </div>
            <div class="verse" type="shloka" id="RAM_k03_S066_V002">
                <div class="versetext" uvacha="Valmiki">ततः सौमित्रिराश्वस्य मुहूर्तादिव लक्ष्मणः।<br/> रामं सम्बोधयामास चरणौ चाभिपीडयन्॥ 3.66.2॥</div>
                <div class="vyakhya" id="RAM_k03_S066_V002_B001">मुहूर्तादिव मुहूर्तादेव ।। 3.66.2 ।।</div><br/>
            </div> 
            <div class="verse" type="shloka" id="RAM_k03_S066_V003">
                <div class="versetext" uvacha="Valmiki">महता तपसा चापि महता चापि कर्मणा।<br/> राज्ञा दशरथेनासील्लब्धोऽमृतमिवामरैः॥ 3.66.3॥</div>
                <div class="vyakhya" id="RAM_k03_S066_V003_B001">बोधनप्रकारः--महतेत्यादि । तपसा पुत्रकामनया कृतेन व्रतादिना कर्मणा ऋष्यशृङ्गानयनपूर्वकमहायागेन ।। 3.66.3 ।।</div><br/>
            </div>
            <div class="verse" type="shloka" id="RAM_k03_S066_V004">
                <div class="versetext" uvacha="Valmiki">तव चैव गुणैर्बद्धस्त्वद्वियोगान्महीपतिः।<br/> राजा देवत्वमापन्नो भरतस्य यथा श्रुतम्॥ 3.66.4॥</div>
                <div class="vyakhya" id="RAM_k03_S066_V004_B001">भरतस्य मुखादिति शेषः । यथा यथावच्छ्रुतम् ।। 3.66.4 ।।</div><br/>
            </div>
            <div class="verse" type="shloka" id="RAM_k03_S066_V005">
                <div class="versetext" uvacha="Valmiki">यदि दुःखमिदं प्राप्तं काकुत्स्थ न सहिष्यसे।<br/> प्राकृतश्चाल्पसत्त्वश्च इतरः कः सहिष्यति॥ 3.66.5॥</div>
                <div class="vyakhya" id="RAM_k03_S066_V005_B001">इतरः क इति । <span class="quote">यद्यदाचरति श्रेष्टस्तत्तद्देवतरो जनः</span> इत्युक्तेः । <span class="quote">मर्त्यावतारस्त्विह मर्त्यशिक्षणम्</span> इति भागवतोक्तरीत्या लोकशिक्षणार्थमपि त्वदवतारादिति भावः ।। 3.66.5 ।।</div><br/>
            </div>
            <div class="verse" type="shloka" id="RAM_k03_S066_V006">
                <div class="versetext" uvacha="Valmiki">आश्वसिहि नरश्रेष्ठ प्राणिनः कस्य नापदः।<br/> संस्पृशन्त्यग्निवद् राजन् क्षणेन व्यपयान्ति च॥ 3.66.6॥</div>
                <div class="vyakhya" id="RAM_k03_S066_V006_B001">आश्वसिहीति <span class="quote"> न ह वै शरीरस्य सतः प्रियाप्रिययोरपहतिरस्ति</span> इति श्रुतेः ।। 3.66.6 ।।</div><br/>
            </div>
            <div class="verse" type="shloka" id="RAM_k03_S066_V007">
                <div class="versetext" uvacha="Valmiki">दुःखितो हि भवाँल्लोकांस्तेजसा यदि धक्ष्यते।<br/> आर्ताः प्रजा नरव्याघ्र क्व नु यास्यन्ति निर्वृतिम्॥ 3.66.7॥</div>
                <div class="vyakhya" id="RAM_k03_S066_V007_B001">तदेव विवृणोति--लोकेति । एष औपाधिकदुःखसंबन्धो लोकस्य शरीरिणः स्वभाव एव । तदेवाह--ययातिरिति । अनयोऽनयमूलं दुःखं तच्च स्वर्गाद्भंशरूपम् । समस्पृशदित्यनेनाचिरस्थितिकस्पर्शमात्रार्थकेन पुनरविलम्बेनैव दौहित्रप्रयुक्तमुखोत्तरकालिकदुःखनिवृत्तिरप्यस्य सूचिता ।। 3.66.7 ।।</div><br/>
            </div>
            <div class="verse" type="shloka" id="RAM_k03_S066_V008">
                <div class="versetext" uvacha="Valmiki">लोकस्वभाव एवैष ययातिर्नहुषात्मजः।<br/> गतः शक्रेण सालोक्यमनयस्तं समस्पृशत्॥ 3.66.8॥</div>
                <div class="vyakhya" id="RAM_k03_S066_V008_B001">यौ महर्षिर्यः पुनर्नः पितुः पुरोहितस्तस्य पुत्रशतं जज्ञे । अह्ना च पुनर्विश्वामित्रेण हतम् । पूर्वं सुखोत्तरकालिकदुःखानन्तरं सुखं व्यङ्ग्यतयोक्त्वाऽत्र सुखानन्तरं दुःखमुक्तम् । एवं च महतामप्यवश्यं जायमाने ईदृशे सुखे दुःखे च न हर्षशोकौ भवादृशस्योचिताविति भावः ।। 3.66.8 ।।</div><br/>
            </div>
            <div class="verse" type="shloka" id="RAM_k03_S066_V009">
                <div class="versetext" uvacha="Valmiki">महर्षिर्यो वसिष्ठस्तु यः पितुर्नः पुरोहितः।<br/> अह्ना पुत्रशतं जज्ञे तथैवास्य पुनर्हतम्॥ 3.66.9॥</div>
                <div class="vyakhya" id="RAM_k03_S066_V009_B001">चलनम् भूकम्पजं दुःखमित्यर्थः ।। 3.66.9 ।।</div><br/>
            </div>
            <div class="verse" type="shloka" id="RAM_k03_S066_V010">
                <div class="versetext" uvacha="Valmiki">या चेयं जगतो माता सर्वलोकनमस्कृता।<br/> अस्याश्च चलनं भूमेर्दृश्यते कोसलेश्वर॥ 3.66.10॥</div>
                <div class="vyakhya" id="RAM_k03_S066_V010_B001">यौ धर्मौ परावरधर्मप्रवर्तकौ नेत्रौ जगतः संसारचक्रस्य कालपरिच्छेद्वारा प्रवर्तकौ । अत एव यत्र सर्वं प्रतिष्ठितं तौ च ग्रहणं राहुग्रासदुःखं प्राप्तौ ।। 3.66.10 ।।</div><br/>
            </div>
            <div class="verse" type="shloka" id="RAM_k03_S066_V011">
                <div class="versetext" uvacha="Valmiki">यौ धर्मौ जगतो नेत्रौ यत्र सर्वं प्रतिष्ठितम्।<br/> आदित्यचन्द्रौ ग्रहणमभ्युपेतौ महाबलौ॥ 3.66.11॥</div>
                <div class="vyakhya" id="RAM_k03_S066_V011_B001">दैवस्य कर्मणो वशं न प्रमुञ्चन्तीत्यर्थः । किं पुनर्वक्तव्यं देहिनः सर्वभूतानि देहवन्ति सर्वभूतानि न मुञ्चन्तीति पुंस्त्वमार्षम् ।। 3.66.11 ।।</div><br/>
            </div>
            <div class="verse" type="shloka" id="RAM_k03_S066_V012">
                <div class="versetext" uvacha="Valmiki">सुमहान्त्यपि भूतानि देवाश्च पुरुषर्षभ।<br/> न दैवस्य प्रमुञ्चन्ति सर्वभूतानि देहिनः॥ 3.66.12॥</div>
                <div class="vyakhya" id="RAM_k03_S066_V012_B001">नयानयौ तन्मूलसुखदुःखे ।। 3.66.12,13 ।।</div><br/>
            </div>
            <div class="verse" type="shloka" id="RAM_k03_S066_V013">
                <div class="versetext" uvacha="Valmiki">शक्रादिष्वपि देवेषु वर्तमानौ नयानयौ।<br/> श्रूयेते नरशार्दूल न त्वं शोचितुमर्हसि॥ 3.66.13॥</div>
                <div class="vyakhya" id="RAM_k03_S066_V013_B001">नयानयौ तन्मूलसुखदुःखे ।। 3.66.12,13 ।।</div><br/>
            </div>
            <div class="verse" type="shloka" id="RAM_k03_S066_V014">
                <div class="versetext" uvacha="Valmiki">मृतायामपि वैदेह्यां नष्टायामपि राघव।<br/> शोचितुं नार्हसे वीर यथान्यः प्राकृतस्तथा॥ 3.66.14॥</div>
                <div class="vyakhya" id="RAM_k03_S066_V014_B001">अनिर्विण्णदर्शना विषादरहितदर्शना विषादराहित्येन कृत्याकृत्यतत्त्वज्ञानवन्तः ।। 3.66.14 ।।</div><br/>
            </div>
            <div class="verse" type="shloka" id="RAM_k03_S066_V015">
                <div class="versetext" uvacha="Valmiki">त्वद्विधा नहि शोचन्ति सततं सर्वदर्शनाः।<br/> सुमहत्स्वपि कृच्छ्रेषु रामानिर्विण्णदर्शनाः॥ 3.66.15॥</div>
                <div class="vyakhya" id="RAM_k03_S066_V015_B001">तत्त्वतः समनुचिन्तय युक्तायुक्तं कृत्याकृत्यं चेति शेषः । शुभाशुभे कर्तव्याकर्तव्ये युक्तायुक्ते बुद्धियुक्ता जानन्ति तस्मात्त्वं बुद्ध्या विचिन्तयेति शेषः ।। 3.66.15 ।।</div><br/>
            </div>
            <div class="verse" type="shloka" id="RAM_k03_S066_V016">
                <div class="versetext" uvacha="Valmiki">तत्त्वतो हि नरश्रेष्ठ बुद्ध्या समनुचिन्तय।<br/> बुद्ध्या युक्ता महाप्राज्ञा विजानन्ति शुभाशुभे॥ 3.66.16॥</div>
                <div class="vyakhya" id="RAM_k03_S066_V016_B001">एवं दुःखमूलं प्राचीनं कर्म बुद्धा दुःख सोढव्यमेवेत्याह--अदृष्टेति । शास्त्रैकसमधिगम्यतया प्रत्यक्षेणादृष्टगुणदोषाणां धर्मत्वाधर्मत्वे गुणदोषौ । आपाततो धर्मवद्भासमानानामधर्मत्वाद्वैपरीत्याच्च अध्रुवाणां फलनाश्यानाम् । अनेन फलावश्यंभावः सूचितः । तादृशानां कर्मणां निष्पत्तिः क्रियां तत्तत्पुरुषव्यापारमन्तरेण न भवति । स्वव्यापारेण कृतानां तेषामिष्टं फलं सुखं चादनिष्टं च फलं वर्तते प्रवर्तत एव, न तु न प्रवर्तत इति । अतः सोढव्यमेवेति भावः ।। 3.66.16 ।।</div><br/>
            </div>
            <div class="verse" type="shloka" id="RAM_k03_S066_V017">
                <div class="versetext" uvacha="Valmiki">अदृष्टगुणदोषाणामध्रुवाणां तु कर्मणाम्।<br/> नान्तरेण क्रियां तेषां फलमिष्टं च वर्तते॥ 3.66.17॥</div>
                <div class="vyakhya" id="RAM_k03_S066_V017_B001">इयं च बुद्धिस्त्वद्दत्तैव मे, अतस्तवोपदेशे किं सामर्थ्यमिति न वाच्यमित्याह--मामिति । अकारणे क्रोधवशमापन्नमिति शेषः । बहुशोक्तवानिति संधिरार्षः । अनुशिष्याच्छिक्षितुं शक्तः स्याद्बृहस्पतिरपि अन्यस्य का गणनेत्यर्थः ।। 3.66.17 ।।</div><br/>
            </div>
            <div class="verse" type="shloka" id="RAM_k03_S066_V018">
                <div class="versetext" uvacha="Valmiki">मामेवं हि पुरा वीर त्वमेव बहुशोक्तवान्।<br/> अनुशिष्याद्धि को नु त्वामपि साक्षाद् बृहस्पतिः॥ 3.66.18॥</div>
                <div class="vyakhya" id="RAM_k03_S066_V018_B001">देवैरपि दुरन्वयान्वेतुमनुगन्तुमशक्या । त्वज्ज्ञानपरिच्छेदो देवानामप्यशक्य इति भावः । अनेनेश्वरता सूचिता । तथापि शोकेनान्तर्हितमिव ते ज्ञानं संबोधयामित बोध्यामीव ।। 3.66.18 ।।</div><br/>
            </div>
            <div class="verse" type="shloka" id="RAM_k03_S066_V019">
                <div class="versetext" uvacha="Valmiki">बुद्धिश्च ते महाप्राज्ञ देवैरपि दुरन्वया।<br/> शोकेनाभिप्रसुप्तं ते ज्ञानं सम्बोधयाम्यहम्॥ 3.66.19॥</div>
                <div class="vyakhya" id="RAM_k03_S066_V019_B001">दिव्यं देवोचितम् । मानुषं मनुष्योचितम् । एवमुभयविधपराक्रमाश्रयत्वमात्मनोऽवेक्ष्य । तत्राद्यः परशुरामविषयः, अन्त्यो रक्षोविषयः । एवं च देवोचितपराक्रमस्यायं नावसर इति भावः ।। 3.66.19 ।।</div><br/>
            </div>
            <div class="verse" type="shloka" id="RAM_k03_S066_V020">
                <div class="versetext" uvacha="Valmiki">दिव्यं च मानुषं चैवमात्मनश्च पराक्रमम्।<br/> इक्ष्वाकुवृषभावेक्ष्य यतस्व द्विषतां वधे॥ 3.66.20॥</div>
                <div class="vyakhya" id="RAM_k03_S066_V020_B001">कृतेनानुष्ठितेन ।। 3.66.20 ।।</div><br/>
            </div> 
            <div class="verse" type="shloka" id="RAM_k03_S066_V021">
                <div class="versetext" uvacha="Valmiki">किं ते सर्वविनाशेन कृतेन पुरुषर्षभ।<br/> तमेव तु रिपुं पापं विज्ञायोद्धर्तुमर्हसि॥ 3.66.21॥</div>
                <div class="vyakhya" id="RAM_k03_S066_V021_B001"></div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये आरण्यकाण्डे षट्षष्ठितमः सर्गः ॥ 66 ॥</div>
        </strong>
    </div>
</body>
</html>