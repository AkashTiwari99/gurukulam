<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Ar_sarga_7 </title>
    <link rel="Textsheet" href="/Ar_sarga_7.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k03_S007" type="sarga" data-name=" sarga" data-title="आरण्यकाण्डे सप्तमः सर्गः "></div><br/>
            <h1>आरण्यकाण्डे सप्तमः सर्गः </h1>
            <div class="verse" type="shloka" id="RAM_k03_S007_V001">
                <div class="versetext" uvacha="Valmiki">रामस्तु सहितो भ्रात्रा सीतया च परंतपः।<br/> सुतीक्ष्णस्याश्रमपदं जगाम सह तैर्द्विजैः॥ 3.07.1॥</div>
                <div class="vyakhya" id="RAM_k03_S007_V001_B001">द्विजैः प्रार्थनार्थमागतैर्वानप्रस्थैः ॥ 3.7.1 ॥</div><br/>
            </div>
            <div class="verse" type="shloka" id="RAM_k03_S007_V002">
                <div class="versetext" uvacha="Valmiki">स गत्वा दूरमध्वानं नदीस्तीर्त्वा बहूदकाः।<br/> ददर्श विमलं शैलं महामेरुमिवोन्नतम्॥ 3.07.2॥</div>
                <div class="vyakhya" id="RAM_k03_S007_V002_B001">विमलं पवित्रम् <span class="quote">महामेघमिव</span> इति पाठे स्थितमिति शेषः, नैल्यस्थौल्याभ्यां सादृश्यम् । उन्नतमिति स्वरूपकथनम् ॥ 3.7.2,3,4 ॥</div><br/>
            </div>
            <div class="verse" type="shloka" id="RAM_k03_S007_V003">
                <div class="versetext" uvacha="Valmiki">ततस्तदिक्ष्वाकुवरौ सततं विविधैर्द्रुमैः।<br/> काननं तौ विविशतुः सीतया सह राघवौ॥ 3.07.3॥</div>
                <div class="vyakhya" id="RAM_k03_S007_V003_B001">विमलं पवित्रम् <span class="quote">महामेघमिव</span> इति पाठे स्थितमिति शेषः, नैल्यस्थौल्याभ्यां सादृश्यम् । उन्नतमिति स्वरूपकथनम् ॥ 3.7.2,3,4 ॥</div><br/>
            </div>
            <div class="verse" type="shloka" id="RAM_k03_S007_V004">
                <div class="versetext" uvacha="Valmiki">प्रविष्टस्तु वनं घोरं बहुपुष्पफलद्रुमम्।<br/> ददर्शाश्रममेकान्ते चीरमालापरिष्कृतम्॥ 3.07.4॥</div>
                <div class="vyakhya" id="RAM_k03_S007_V004_B001">विमलं पवित्रम् <span class="quote">महामेघमिव</span> इति पाठे स्थितमिति शेषः, नैल्यस्थौल्याभ्यां सादृश्यम् । उन्नतमिति स्वरूपकथनम् ॥ 3.7.2,3,4 ॥</div><br/>
            </div>
            <div class="verse" type="shloka" id="RAM_k03_S007_V005">
                <div class="versetext" uvacha="Valmiki">तत्र तापसमासीनं मलपङ्कजधारिणम्।<br/> रामः सुतीक्ष्णं विधिवत् तपोधनमभाषत॥ 3.07.5॥</div>
                <div class="vyakhya" id="RAM_k03_S007_V005_B001">अत्र <span class="quote">ततस्तदिक्ष्वाकुवरौ</span> इत्यादिश्लोकत्रयं प्रक्षिप्तमिति कतकः मलपङ्कजधारिणं मलस्य सर्वाघस्य शान्तये पङ्कजे पद्मासने स्थित्वा धारणशीलम्, यद्वा पङ्कजे हृदयपङ्कजे धारिणमैश्वरयोगधारणशीलमित्यर्थ इति कतकः, तीर्थस्तु <span class="quote">मलपङ्कजटाधरम्</span> इति पठित्वा मलमुद्वर्तनादिसंस्काराभावाच्छरीरजं पङ्को वनसञ्चाराच्छरीरलग्न इति भेद इत्याह । विधिवदुपगम्येति शेषः ॥ 3.7.5 ॥</div><br/>
            </div>
            <div class="verse" type="shloka" id="RAM_k03_S007_V006">
                <div class="versetext" uvacha="Valmiki">रामोऽहमस्मि भगवन् भवन्तं द्रष्टुमागतः।<br/> तन्माभिवद धर्मज्ञ महर्षे सत्यविक्रम॥ 3.07.6॥</div>
                <div class="vyakhya" id="RAM_k03_S007_V006_B001">तन्माभिवदेति । मा इति माम् उक्तयोगधारणशीलत्वेन वाग्व्यवहाराभावादेवं प्रार्थना । सत्यविक्रम अक्षततपःस्वभाव ॥ 3.7.6 ॥</div><br/>
            </div>
            <div class="verse" type="shloka" id="RAM_k03_S007_V007">
                <div class="versetext" uvacha="Valmiki">स निरीक्ष्य ततो धीरो रामं धर्मभृतां वरम्।<br/> समाश्लिष्य च बाहुभ्यामिदं वचनमब्रवीत्॥ 3.07.7॥</div>
                <div class="vyakhya" id="RAM_k03_S007_V007_B001">स निरीक्ष्येति । उक्तवचनात्समाधितो व्युत्थाय । रामं दृष्ट्वेत्यर्थः ॥ 3.7.7 ॥</div><br/>
            </div>
            <div class="verse" type="shloka" id="RAM_k03_S007_V008">
                <div class="versetext" uvacha="Valmiki">स्वागतं ते रघुश्रेष्ठ राम सत्यभृतां वर।<br/> आश्रमोऽयं त्वयाऽऽक्रान्तः सनाथ इव साम्प्रतम्॥ 3.07.8॥</div>
                <div class="vyakhya" id="RAM_k03_S007_V008_B001">सनाथ इव सस्वामिक इव । अत्रायमाश्रमो ब्रह्मचर्याद्याश्रमव्यवहार्योऽयं देहस्त्वया जीवरूपेणाक्रान्तोऽपि सांप्रतमद्य बहिश्चक्षुषाऽनुभवन्सनाथ इव मायया सच्चिदानन्दस्यैवैवं शरीररूपेण प्रतिभासमानस्येदृशस्य त्वद्रूपस्य दर्शनेन चित्तशुद्ध्या पूर्वं जीवाभेदेनाहमिति प्रतीत्या गृहीतस्य तद्वैलक्षण्येनेदानीं ग्रहाद्भेदनिबन्धसनाथत्वव्यवहारः । इवेन जडानामप्यतिरिक्तत्वाभावः सूचित इति ध्वनिः ॥ 3.7.8 ॥</div><br/>
            </div>
            <div class="verse" type="shloka" id="RAM_k03_S007_V009">
                <div class="versetext" uvacha="Valmiki">प्रतीक्षमाणस्त्वामेव नारोहेऽहं महायशः।<br/> देवलोकमितो वीर देहं त्यक्त्वा महीतले॥ 3.07.9॥</div>
                <div class="vyakhya" id="RAM_k03_S007_V009_B001">अतस्त्वां प्रतीक्षमाण इति । त्वां स्वात्मभूतम् महायश इति संबोधनम् । देवलोकं देवस्य ब्रह्मणो लोकम् ॥ 3.7.9 ॥</div><br/>
            </div>
            <div class="verse" type="shloka" id="RAM_k03_S007_V010">
                <div class="versetext" uvacha="Valmiki">चित्रकूटमुपादाय राज्यभ्रष्टोऽसि मे श्रुतः।<br/> इहोपयातः काकुत्स्थ देवराजः शतक्रतुः॥ 3.07.10॥</div>
                <div class="vyakhya" id="RAM_k03_S007_V010_B001">ननु कात्र मदागमनसंभावना तत्राह चित्रेति । यदा राज्यभ्रष्टश्चित्रकूटमुपादाय प्राप्य स्थितोऽसि तदाप्रभृति मे मया श्रुतोऽसि । आश्रमोऽयमित्यस्य व्यङ्गेऽर्थे तु-- चित्रं विचित्रफलहेतुकूटं दुरवगाहत्वात्संसारं प्राप्य राज्यभ्रष्टो विद्यासंसर्गेण स्वाराज्यान्नित्यशुद्धबुद्धमुक्तस्वरूपाद्भ्रष्टस्तद्योगात्संसारं प्राप्तस्त्वमेव मया श्रुतिवाक्येभ्यः श्रुतोऽसि अतस्तत्प्रतीक्षया न देवलोकं गत इति व्यङ्योऽर्थः । नन्विदानीं क्व ते देवलोकारोहणप्रसक्तिस्तत्राह-- इहेति । शरभङ्गाह्वानानन्तरमिहाप्यागत इत्यर्थः ॥ 3.7.10 ॥</div><br/>
            </div>
            <div class="verse" type="shloka" id="RAM_k03_S007_V011">
                <div class="versetext" uvacha="Valmiki">उपागम्य च मे देवो महादेवः सुरेश्वरः।<br/> सर्वाल्ँलोकाञ्जितानाह मम पुण्येन कर्मणा॥ 3.07.11॥</div>
                <div class="vyakhya" id="RAM_k03_S007_V011_B001">पुण्येन कर्मणा जितानित्यनेन श्रवणसंपत्तावपि निदिध्यासनसंपत्त्यभावोऽस्योक्तः । पूजावचनेषु पौनरुक्त्यं न दोषाय, देवादिपदानां प्रवृत्तिनिमित्तभेदस्य स्पष्टत्वान्न पौनरुक्त्यमिति केचित् ॥ 3.7.11 ॥</div><br/>
            </div>
            <div class="verse" type="shloka" id="RAM_k03_S007_V012">
                <div class="versetext" uvacha="Valmiki">तेषु देवर्षिजुष्टेषु जितेषु तपसा मया।<br/> मत्प्रसादात् सभार्यस्त्वं विहरस्व सलक्ष्मणः॥ 3.07.12॥</div>
                <div class="vyakhya" id="RAM_k03_S007_V012_B001">अथ सर्वं पुण्यमनन्तफलत्वाय भगवत्यर्पयति-- तेष्विति ॥ 3.7.12,13 ॥</div><br/>
            </div>
            <div class="verse" type="shloka" id="RAM_k03_S007_V013">
                <div class="versetext" uvacha="Valmiki">तमुग्रतपसं दीप्तं महर्षिं सत्यवादिनम्।<br/> प्रत्युवाचात्मवान् रामो ब्रह्माणमिव वासवः॥ 3.07.13॥</div>
                <div class="vyakhya" id="RAM_k03_S007_V013_B001">अथ सर्वं पुण्यमनन्तफलत्वाय भगवत्यर्पयति-- तेष्विति ॥ 3.7.12,13 ॥</div><br/>
            </div>
            <div class="verse" type="shloka" id="RAM_k03_S007_V014">
                <div class="versetext" uvacha="Valmiki">अहमेवाहरिष्यामि स्वयं लोकान् महामुने।<br/> आवासं त्वहमिच्छामि प्रदिष्टमिह कानने॥ 3.07.14॥</div>
                <div class="vyakhya" id="RAM_k03_S007_V014_B001">अहमेवेति । तपसेत्यर्थः । त्वत्तः प्रतिग्रहे नाहमधिकारीति आपाततोऽर्थः वास्तवस्तु तद्दत्तपुण्याङ्गीकारेणानुगृह्णाति भगवान् अहमेवेति । न्यासत्वेन त्वया स्थापितं तुभ्यं प्रापयिष्यामि अहमेवेत्यनेन सर्वकर्मफलदाता सर्वोपासनास्वहमेवेति सूचितम् । अथ लोकदृष्ट्येतरजनप्रतारणायावासमिति प्रदिष्टम् । त्वयेति शेषः ॥ 3.7.14 ॥</div><br/>
            </div>
            <div class="verse" type="shloka" id="RAM_k03_S007_V015">
                <div class="versetext" uvacha="Valmiki">भवान् सर्वत्र कुशलः सर्वभूतहिते रतः।<br/> आख्यातं शरभङ्गेन गौतमेन महात्मना॥ 3.07.15॥</div>
                <div class="vyakhya" id="RAM_k03_S007_V015_B001">गौतमेन गौतमगौत्रेण शरभङ्गेन सर्वत्र इह परत्र च कुशल इत्याख्यातम् । एवं चानभिज्ञोऽहमित्युत्तरं दातुमशक्यमित्याशयः ॥ 3.7.15,16 ॥</div><br/>
            </div>
            <div class="verse" type="shloka" id="RAM_k03_S007_V016">
                <div class="versetext" uvacha="Valmiki">एवमुक्तस्तु रामेण महर्षिर्लोकविश्रुतः।<br/> अब्रवीन्मधुरं वाक्यं हर्षेण महता युतः॥ 3.07.16॥</div>
                <div class="vyakhya" id="RAM_k03_S007_V016_B001">गौतमेन गौतमगौत्रेण शरभङ्गेन सर्वत्र इह परत्र च कुशल इत्याख्यातम् । एवं चानभिज्ञोऽहमित्युत्तरं दातुमशक्यमित्याशयः ॥ 3.7.15,16 ॥</div><br/>
            </div>
            <div class="verse" type="shloka" id="RAM_k03_S007_V017">
                <div class="versetext" uvacha="Valmiki">अयमेवाश्रमो राम गुणवान् रम्यतामिति।<br/> ऋषिसंघानुचरितः सदा मूलफलैर्युतः॥ 3.07.17॥</div>
                <div class="vyakhya" id="RAM_k03_S007_V017_B001">अयमेवास्मदीयः ॥ 3.7.17 ॥</div><br/>
            </div>
            <div class="verse" type="shloka" id="RAM_k03_S007_V018">
                <div class="versetext" uvacha="Valmiki">इममाश्रममागम्य मृगसंघा महीयसः।<br/> अहत्वा प्रतिगच्छन्ति लोभयित्वाकुतोभयाः॥ 3.07.18॥</div>
                <div class="vyakhya" id="RAM_k03_S007_V018_B001">अनेन गुणमुक्त्वा दोषमाह-- इममिति । इममाश्रमं दण्डकारण्याश्रमं महीयसोऽतिशयितमहत्त्ववृतोऽपि अहत्वा हननमकृत्वा लोभयित्वा रूपकान्तिगतिविशेषैश्चित्तक्षोभं कृत्वा गच्छन्तीत्यर्थः । अनेन भावी मारीचवृत्तान्तः सूचितः । अकुतोभयास्ते इव ॥ 3.7.18 ॥</div><br/>
            </div>
            <div class="verse" type="shloka" id="RAM_k03_S007_V019">
                <div class="versetext" uvacha="Valmiki">नान्यो दोषो भवेदत्र मृगेभ्योऽन्यत्र विद्धि वै।<br/> तच्छ्रुत्वा वचनं तस्य  महर्षेर्लक्ष्मणाग्रजः॥ 3.07.19॥</div>
                <div class="vyakhya" id="RAM_k03_S007_V019_B001">अत्र दण्डकारण्ये नान्यो दोषो भवेत् । अत्रेत्यस्यैव विवरणम् मृगेभ्योऽन्यत्र विद्धि वै इति । मृगेभ्योऽन्यत्र न भयमिति विद्धीत्यर्थः । दण्डकारण्याभिप्रायेण मुन्युक्तं तदाश्रममात्राभिप्रायं परिकल्प्य रामोऽवादीदित्याह । तच्छ्रुत्वा मृगेभ्यो भयविषयं वचनम् ॥ 3.7.19,20 ॥</div><br/>
            </div>
            <div class="verse" type="shloka" id="RAM_k03_S007_V020">
                <div class="versetext" uvacha="Valmiki">उवाच वचनं धीरो विगृह्य सशरं धनुः।<br/> तानहं सुमहाभाग मृगसंघान् समागतान्॥ 3.07.20॥</div>
                <div class="vyakhya" id="RAM_k03_S007_V020_B001">अत्र दण्डकारण्ये नान्यो दोषो भवेत् । अत्रेत्यस्यैव विवरणम् मृगेभ्योऽन्यत्र विद्धि वै इति । मृगेभ्योऽन्यत्र न भयमिति विद्धीत्यर्थः । दण्डकारण्याभिप्रायेण मुन्युक्तं तदाश्रममात्राभिप्रायं परिकल्प्य रामोऽवादीदित्याह । तच्छ्रुत्वा मृगेभ्यो भयविषयं वचनम् ॥ 3.7.19,20 ॥</div><br/>
            </div>
            <div class="verse" type="shloka" id="RAM_k03_S007_V021">
                <div class="versetext" uvacha="Valmiki">हन्यां निशितधारेण शरेणानतपर्वणा।<br/> भवांस्तत्राभिषज्येत किं स्यात् कृच्छ्रतरं ततः॥ 3.07.21॥</div>
                <div class="vyakhya" id="RAM_k03_S007_V021_B001">हन्याम् प्राप्तकाले लिङ् । प्राप्तमृगहननं कुर्याम् । परं त्वेवं कृत्वात्र स्थातुमशक्यमित्याह भवानिति । तत्र मृगसङ्घवधे भवान्मयाभिषज्येत अभिषङ्गः पराभवः, कृतपराभवो यो भवेत्ततः परं मे कृच्छ्रतरं किं स्यात् न किमपि ॥ 3.7.21॥</div><br/>
            </div>
            <div class="verse" type="shloka" id="RAM_k03_S007_V022">
                <div class="versetext" uvacha="Valmiki">एतस्मिन्नाश्रमे वासं चिरं तु न समर्थये।<br/> तमेवमुक्त्वोपरमं रामः संध्यामुपागमत्॥ 3.07.22॥</div>
                <div class="vyakhya" id="RAM_k03_S007_V022_B001">यदेवमतः एतस्मिन्निति । चिरं चिरकालं वासं न समर्थये नेच्छामि । मृगसंङ्घवधं विना स्थातुमशक्यं तद्वधेन च भवतां पीडेत्याशयः । उपरममुपरम्य क्वचित् <span class="quote">उपरम्य</span> इत्येव पाठः । सन्ध्यामुपागमत्सन्ध्यां वन्दितुमुपागतवान् ॥ 3.7.22,23 ॥</div><br/>
            </div>
            <div class="verse" type="shloka" id="RAM_k03_S007_V023">
                <div class="versetext" uvacha="Valmiki">अन्वास्य पश्चिमां संध्यां तत्र वासमकल्पयत् ।<br/> सुतीक्ष्णस्याश्रमे रम्ये सीतया लक्ष्मणेन च॥ 3.07.23॥</div>
                <div class="vyakhya" id="RAM_k03_S007_V023_B001">यदेवमतः एतस्मिन्निति । चिरं चिरकालं वासं न समर्थये नेच्छामि । मृगसंङ्घवधं विना स्थातुमशक्यं तद्वधेन च भवतां पीडेत्याशयः । उपरममुपरम्य क्वचित् <span class="quote">उपरम्य</span> इत्येव पाठः । सन्ध्यामुपागमत्सन्ध्यां वन्दितुमुपागतवान् ॥ 3.7.22,23 ॥</div><br/>
            </div>
            <div class="verse" type="shloka" id="RAM_k03_S007_V024">
                <div class="versetext" uvacha="Valmiki">ततः शुभं तापसयोग्यमन्नं स्वयं सुतीक्ष्णः पुरुषर्षभाभ्याम्।<br/> ताभ्यां सुसत्कृत्य ददौ महात्मा संध्यानिवृत्तौ रजनीं समीक्ष्य॥ 3.07.24॥</div>
                <div class="vyakhya" id="RAM_k03_S007_V024_B001">सन्ध्यानिवृत्तौ रजनीमभ्यवहारार्हां समीक्ष्येति यावत् ॥ 3.7.24 ॥</div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये आरण्यकाण्डे सप्तमः सर्गः ॥ 7 ॥</div>
        </strong>
    </div>
</body>
</html>
        

            