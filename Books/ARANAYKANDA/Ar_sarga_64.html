<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title> Ar_sarga_64</title>
    <link rel="Textsheet" href="/Ar_sarga_64.html">
    <link rel="stylesheet" type="text/css" href="/Books/style.css">
</head>
<body>
    <div class="page">
        <strong>
            <div class="section" id="RAM_k03_S064" type="sarga" data-name=" sarga" data-title="आरण्यकाण्डे चतुःषष्ठितमः सर्गः">
            <h1>आरण्यकाण्डे चतुःषष्ठितमः सर्गः </h1>
            <div class="verse" type="shloka" id="RAM_k03_S064_V001">
                <div class="versetext" uvacha="Valmiki">स दीनो दीनया वाचा लक्ष्मणं वाक्यमब्रवीत्।<br/> शीघ्रं लक्ष्मण जानीहि गत्वा गोदावरीं नदीम्॥ 3.64.1॥</div>
                <div class="vyakhya" id="RAM_k03_S064_V001_B001">एवं शोककरणं चारद्वारा श्रवणेन रावणस्य मनुष्यत्वबुद्धिदार्ढ्यपूर्वकं स्ववध्यत्वसंपादनायेति बोध्यम् । तदुक्त ब्रह्माण्डपुराणे--<span class="quote">स्त्रीपुंमलानुषङ्गात्मा देहो नास्य विजायते । किं तु निर्दोषचैतन्यं सुखनित्यां स्वकां तनुम् ।। प्रकाशयति सैवेयं जनिर्विष्णोर्न चापरा । तथाप्यसुरमोहार्थं परेषां च क्वचित्क्वचित् ।। दुःखाज्ञानश्रमादींश्च दर्शयेच्छुद्धसद्गुणः । क्वव्रणादि क्व चाज्ञानं स्वतन्त्राचिन्त्यसद्गुणे ।। मोक्षाभावाय तेषां तु दर्शयत्तानजो हरिः । कृष्णो ह्यत्यक्तदेहोऽपि त्यक्तदेहस्य देहवत् ।। लोकानां दर्शयामास स्वरूपसदृशाकृतिम् ।।</span> इति । एतेन रावणस्येश्वरत्वबुद्धिप्रतिबन्धेन मोक्षाभावोऽपि शोकफलमित्युक्तम् । एवं रावणद्वारा सीताहरणमपि तत्पुण्यातिशयनाशेन वध्यतासंपादनाय । तथा च केदारखण्डे उक्ताख्यायिका--महता तपसा लब्धबलो रावणस्तदधिकतपोबलं विना जेतुमशक्यो देवाश्च स्वयं तदधिकं तपः कर्तुमक्षमा, अतस्तेषां कार्यमत्यन्तानुचितसीतानुरागमोहानुवृत्तिसंपादनेन रावणस्य तपोवीर्यभ्रंशं संपाद्य कर्तव्यमिति लक्ष्म्या सह विचार्य तदर्थं विष्णुः सीतया ब्रह्मविद्यया सहावतीर्ण इति ।। 3.64.1,2 ।।</div><br/>
            </div>
            <div class="verse" type="shloka" id="RAM_k03_S064_V002">
                <div class="versetext" uvacha="Valmiki">अपि गोदावरीं सीता पद्मान्यानयितुं गता।<br/> एवमुक्तस्तु रामेण लक्ष्मणः पुनरेव हि॥ 3.64.2॥</div>
                <div class="vyakhya" id="RAM_k03_S064_V002_B001">एवं शोककरणं चारद्वारा श्रवणेन रावणस्य मनुष्यत्वबुद्धिदार्ढ्यपूर्वकं स्ववध्यत्वसंपादनायेति बोध्यम् । तदुक्त ब्रह्माण्डपुराणे--<span class="quote">स्त्रीपुंमलानुषङ्गात्मा देहो नास्य विजायते । किं तु निर्दोषचैतन्यं सुखनित्यां स्वकां तनुम् ।। प्रकाशयति सैवेयं जनिर्विष्णोर्न चापरा । तथाप्यसुरमोहार्थं परेषां च क्वचित्क्वचित् ।। दुःखाज्ञानश्रमादींश्च दर्शयेच्छुद्धसद्गुणः । क्वव्रणादि क्व चाज्ञानं स्वतन्त्राचिन्त्यसद्गुणे ।। मोक्षाभावाय तेषां तु दर्शयत्तानजो हरिः । कृष्णो ह्यत्यक्तदेहोऽपि त्यक्तदेहस्य देहवत् ।। लोकानां दर्शयामास स्वरूपसदृशाकृतिम् ।।</span> इति । एतेन रावणस्येश्वरत्वबुद्धिप्रतिबन्धेन मोक्षाभावोऽपि शोकफलमित्युक्तम् । एवं रावणद्वारा सीताहरणमपि तत्पुण्यातिशयनाशेन वध्यतासंपादनाय । तथा च केदारखण्डे उक्ताख्यायिका--महता तपसा लब्धबलो रावणस्तदधिकतपोबलं विना जेतुमशक्यो देवाश्च स्वयं तदधिकं तपः कर्तुमक्षमा, अतस्तेषां कार्यमत्यन्तानुचितसीतानुरागमोहानुवृत्तिसंपादनेन रावणस्य तपोवीर्यभ्रंशं संपाद्य कर्तव्यमिति लक्ष्म्या सह विचार्य तदर्थं विष्णुः सीतया ब्रह्मविद्यया सहावतीर्ण इति ।। 3.64.1,2 ।।</div><br/>
            </div> 
            <div class="verse" type="shloka" id="RAM_k03_S064_V003">
                <div class="versetext" uvacha="Valmiki">नदीं गोदावरीं रम्यां जगाम लघुविक्रमः।<br/> तां लक्ष्मणस्तीर्थवतीं विचित्वा राममब्रवीत्॥ 3.64.3॥</div>
                <div class="vyakhya" id="RAM_k03_S064_V003_B001">लघुविक्रमोऽविलम्बितपादन्यासः तीर्थवर्तामवतारवतीं पुण्योदकवती च ।। 3.64.3 ।।</div><br/>
            </div>
            <div class="verse" type="shloka" id="RAM_k03_S064_V004">
                <div class="versetext" uvacha="Valmiki">नैनां पश्यामि तीर्थेषु क्रोशतो न शृणोति मे।<br/> कं नु सा देशमापन्ना वैदेही क्लेशनाशिनी॥ 3.64.4॥</div>
                <div class="vyakhya" id="RAM_k03_S064_V004_B001">न शृणोति मे वाक्यमिति शेषः । क्लेशनाशिनी सति दर्शन इति भावः ।। 3.64.4 ।।</div><br/>
            </div>
            <div class="verse" type="shloka" id="RAM_k03_S064_V005">
                <div class="versetext" uvacha="Valmiki">नहि तं वेद्मि वै राम यत्र सा तनुमध्यमा।<br/> लक्ष्मणस्य वचः श्रुत्वा दीनः संतापमोहितः॥ 3.64.5॥</div>
                <div class="vyakhya" id="RAM_k03_S064_V005_B001">तं देशम् ।। 3.64.5 ।।</div><br/>
            </div>
            <div class="verse" type="shloka" id="RAM_k03_S064_V006">
                <div class="versetext" uvacha="Valmiki">रामः समभिचक्राम स्वयं गोदावरीं नदीम्।<br/> स तामुपस्थितो रामः क्व सीतेत्येवमब्रवीत्॥ 3.64.6॥</div>
                <div class="vyakhya" id="RAM_k03_S064_V006_B001">तां गोदावरीम् ।। 3.64.6 ।।</div><br/>
            </div>
            <div class="verse" type="shloka" id="RAM_k03_S064_V007">
                <div class="versetext" uvacha="Valmiki">भूतानि राक्षसेन्द्रेण वधार्हेण हृतामपि।<br/> न तां शशंसू रामाय तथा गोदावरी नदी॥ 3.64.7॥</div>
                <div class="vyakhya" id="RAM_k03_S064_V007_B001">भूतान्युत रूपेश पृच्छयमानानि राक्षसेन्द्रेण हृतां ज्ञात्वापि रक्षोभयाद्रामाय न शशंसुः । तथा गोदावरी च न शशंसेत्यर्थः ।। 3.64.7 ।।</div><br/>
            </div>
            <div class="verse" type="shloka" id="RAM_k03_S064_V008">
                <div class="versetext" uvacha="Valmiki">ततः प्रचोदिता भूतैः शंस चास्मै प्रियामिति।<br/> न च सा ह्यवदत् सीतां पृष्टा रामेण शोचता॥ 3.64.8॥</div>
                <div class="vyakhya" id="RAM_k03_S064_V008_B001">तथाभूतैरस्मै सीतां शंसेति प्रचोदितापि गोदावरीं पृष्टापि नावदत् ।। 3.64.8 ।।</div><br/>
            </div>
            <div class="verse" type="shloka" id="RAM_k03_S064_V009">
                <div class="versetext" uvacha="Valmiki">रावणस्य च तद्‍रूपं कर्मापि च दुरात्मनः।<br/> ध्यात्वा भयात् तु वैदेहीं सा नदी न शशंस ह॥ 3.64.9॥</div>
                <div class="vyakhya" id="RAM_k03_S064_V009_B001">तत्र हेतुःरावणस्येति ।। 3.64.9 ।।</div><br/>
            </div>
            <div class="verse" type="shloka" id="RAM_k03_S064_V010">
                <div class="versetext" uvacha="Valmiki">निराशस्तु तया नद्या सीताया दर्शने कृतः।<br/> उवाच रामः सौमित्रिं सीतादर्शनकर्शितः॥ 3.64.10॥</div>
                <div class="vyakhya" id="RAM_k03_S064_V010_B001">नद्या सीतामशंसन्त्या रामः सीतादर्शने निराशः कृतः । इयं गोदावरी विव्यदेवता न ब्रूते, अतस्तद्दर्शनं दुर्लभमिति निराशोऽभूत् ।। 3.64.10 ।।</div><br/>
            </div>
            <div class="verse" type="shloka" id="RAM_k03_S064_V011">
                <div class="versetext" uvacha="Valmiki">एषा गोदावरी सौम्य किंचिन्न प्रतिभाषते।<br/> किं नु लक्ष्मण वक्ष्यामि समेत्य जनकं वचः॥ 3.64.11॥</div>
                <div class="vyakhya" id="RAM_k03_S064_V011_B001">तदेवाहएषेति ।। 3.64.11,13 ।।</div><br/>
            </div>
            <div class="verse" type="shloka" id="RAM_k03_S064_V012">
                <div class="versetext" uvacha="Valmiki">मातरं चैव वैदेह्या विना तामहमप्रियम्।<br/> या मे राज्यविहीनस्य वने वन्येन जीवतः॥ 3.64.12॥</div>
                <div class="vyakhya" id="RAM_k03_S064_V012_B001">तदेवाहएषेति ।। 3.64.11,13 ।।</div><br/>
            </div>
            <div class="verse" type="shloka" id="RAM_k03_S064_V013">
                <div class="versetext" uvacha="Valmiki">सर्वं व्यपानयच्छोकं वैदेही क्व नु सा गता।<br/> ज्ञातिवर्गविहीनस्य वैदेहीमप्यपश्यतः॥ 3.64.13॥</div>
                <div class="vyakhya" id="RAM_k03_S064_V013_B001">तदेवाहएषेति ।। 3.64.11,13 ।।</div><br/>
            </div>
            <div class="verse" type="shloka" id="RAM_k03_S064_V014">
                <div class="versetext" uvacha="Valmiki">मन्ये दीर्घा भविष्यन्ति रात्रयो मम जाग्रतः।<br/> मन्दाकिनीं जनस्थानमिमं प्रस्रवणं गिरिम्॥ 3.64.14॥</div>
                <div class="vyakhya" id="RAM_k03_S064_V014_B001">मन्दाकिनी काचिन्नदी । प्रस्रवणस्त दाख्यो गिरिः ।। 3.64.14 ।।</div><br/>
            </div>
            <div class="verse" type="shloka" id="RAM_k03_S064_V015">
                <div class="versetext" uvacha="Valmiki">सर्वाण्यनुचरिष्यामि यदि सीता हि लभ्यते।<br/> एते महामृगा वीर मामीक्षन्ते पुनः पुनः॥ 3.64.15॥</div>
                <div class="vyakhya" id="RAM_k03_S064_V015_B001">सर्वाण्यनुचरिष्याम्यनुचरवत्सेविष्यामि ।। 3.64.15 ।।</div><br/>
            </div>
            <div class="verse" type="shloka" id="RAM_k03_S064_V016">
                <div class="versetext" uvacha="Valmiki">वक्तुकामा इह हि मे इङ्गितान्युपलक्षये।<br/> तांस्तु दृष्ट्वा नरव्याघ्रो राघवः प्रत्युवाच ह॥ 3.64.16॥</div>
                <div class="vyakhya" id="RAM_k03_S064_V016_B001">एषामिङ्गितानि तथोपलक्षये यथा वक्तुकामा इवेमे इत्यर्थः ।। 3.64.16 ।।</div><br/>
            </div>
            <div class="verse" type="shloka" id="RAM_k03_S064_V017">
                <div class="versetext" uvacha="Valmiki">क्व सीतेति निरीक्षन् वै बाष्पसंरुद्धया गिरा।<br/> एवमुक्ता नरेन्द्रेण ते मृगाः सहसोत्थिताः॥ 3.64.17॥</div>
                <div class="vyakhya" id="RAM_k03_S064_V017_B001">निरीक्षन्मृगचेष्टाज्ञानाय सूक्ष्मदृष्टिं कुर्वन् । एवमुक्ता एवं पृष्टाः ।। 3.64.17 ।।</div><br/>
            </div>
            <div class="verse" type="shloka" id="RAM_k03_S064_V018">
                <div class="versetext" uvacha="Valmiki">दक्षिणाभिमुखाः सर्वे दर्शयन्तो नभःस्थलम्।<br/> मैथिली ह्रियमाणा सा दिशं यामभ्यपद्यत॥ 3.64.18॥</div>
                <div class="vyakhya" id="RAM_k03_S064_V018_B001">नभःस्थलं दर्शयन्तः उन्सुखतयाऽऽकाशचिलोकनेङ्गितनेत्यर्थः । ह्रियमाणा सीता यां दिशमभ्यपद्यत ।। 3.64.18 ।।</div><br/>
            </div>
            <div class="verse" type="shloka" id="RAM_k03_S064_V019">
                <div class="versetext" uvacha="Valmiki">तेन मार्गेण गच्छन्तो निरीक्षन्ते नराधिपम्।<br/> येन मार्गं च भूमिं च निरीक्षन्ते स्म ते मृगाः॥ 3.64.19॥</div>
                <div class="vyakhya" id="RAM_k03_S064_V019_B001">तेन मार्गेम दिङ्मार्गेण गच्छन्तो धावन्तो नराधिपं रामं निरीक्षन्ते । एवमिङ्गितं लक्ष्मणोऽपश्यदित्याहयेनेति । येन हेतुना मार्गमाकाशमार्गं पुनर्भूमौ गमनाय भूमिं च निरीक्षन्ते ।। 3.64.19 ।।</div><br/>
            </div>
            <div class="verse" type="shloka" id="RAM_k03_S064_V020">
                <div class="versetext" uvacha="Valmiki">पुनर्नदन्तो गच्छन्ति लक्ष्मणेनोपलक्षिताः।<br/> तेषां वचनसर्वस्वं लक्षयामास चेङ्गितम्॥ 3.64.20॥</div>
                <div class="vyakhya" id="RAM_k03_S064_V020_B001">पुनश्च मारगं दर्शयितुमिच्छन्तो लक्ष्मणेनोपलक्षितास्तेषामिङ्गितं लक्ष्मणो लक्षयासेत्यर्थः । आकाशमाग्रेण गत्वा दक्षिणदिशि दूरे स्थापिता सीता दक्षिणदिशि गच्छतेय्येवं तदिङ्गितं तेषां च वचनसर्वस्वभूतं स्वयं लक्षयामास ।। 3.64.20 ।।</div><br/>
            </div> 
            <div class="verse" type="shloka" id="RAM_k03_S064_V021">
                <div class="versetext" uvacha="Valmiki">उवाच लक्ष्मणो धीमान् ज्येष्ठं भ्रातरमार्तवत्।<br/> क्व सीतेति त्वया पृष्टा यथेमे सहसोत्थिताः॥ 3.64.21॥</div>
                <div class="vyakhya" id="RAM_k03_S064_V021_B001">ततो ज्ञात्वा भ्रातरमप्युवाचेत्यर्थः । आर्तवदार्तार्हम् ।। 3.64.21,22 ।।</div><br/>
            </div>
            <div class="verse" type="shloka" id="RAM_k03_S064_V022">
                <div class="versetext" uvacha="Valmiki">दर्शयन्ति क्षितिं चैव दक्षिणां च दिशं मृगाः।<br/> साधु गच्छावहे देव दिशमेतां च नैर्ऋतीम्॥ 3.64.22॥</div>
                <div class="vyakhya" id="RAM_k03_S064_V022_B001">ततो ज्ञात्वा भ्रातरमप्युवाचेत्यर्थः । आर्तवदार्तार्हम् ।। 3.64.21,22 ।।</div><br/>
            </div>
            <div class="verse" type="shloka" id="RAM_k03_S064_V023">
                <div class="versetext" uvacha="Valmiki">यदि तस्यागमः कश्चिदार्या वा साथ लक्ष्यते।<br/> बाढमित्येव काकुत्स्थः प्रस्थितो दक्षिणां दिशम्॥ 3.64.23॥</div>
                <div class="vyakhya" id="RAM_k03_S064_V023_B001">तस्यागमः तस्या आगम इत्यर्थः आर्षो दीर्घः ज्ञापकं वस्तु दृश्येतेत्यर्थः ।। 3.64.23,24 ।।</div><br/>
            </div>
            <div class="verse" type="shloka" id="RAM_k03_S064_V024">
                <div class="versetext" uvacha="Valmiki">लक्ष्मणानुगतः श्रीमान् वीक्षमाणो वसुंधराम्।<br/> एवं सम्भाषमाणौ तावन्योन्यं भ्रातरावुभौ॥ 3.64.24॥</div>
                <div class="vyakhya" id="RAM_k03_S064_V024_B001">तस्यागमः तस्या आगम इत्यर्थः आर्षो दीर्घः ज्ञापकं वस्तु दृश्येतेत्यर्थः ।। 3.64.23,24 ।।</div><br/>
            </div>
            <div class="verse" type="shloka" id="RAM_k03_S064_V025">
                <div class="versetext" uvacha="Valmiki">वसुंधरायां पतितपुष्पमार्गमपश्यताम्।<br/> पुष्पवृष्टिं निपतितां दृष्ट्वा रामो महीतले॥ 3.64.25॥</div>
                <div class="vyakhya" id="RAM_k03_S064_V025_B001">पतितपुष्पमार्गं पतितपुष्पयुतं मार्गम् ।। 3.64.25 ।।</div><br/>
            </div>
            <div class="verse" type="shloka" id="RAM_k03_S064_V026">
                <div class="versetext" uvacha="Valmiki">उवाच लक्ष्मणं वीरो दुःखितो दुःखितं वचः।<br/> अभिजानामि पुष्पाणि तानीमानीह लक्ष्मण॥ 3.64.26॥</div>
                <div class="vyakhya" id="RAM_k03_S064_V026_B001">अभिजानामि प्रत्यभिजानामि ।। 3.64.26 ।।</div><br/>
            </div>
            <div class="verse" type="shloka" id="RAM_k03_S064_V027">
                <div class="versetext" uvacha="Valmiki">अपिनद्धानि वैदेह्या मया दत्तानि कानने।<br/> मन्ये सूर्यश्च वायुश्च मेदिनी च यशस्विनी॥ 3.64.27॥</div>
                <div class="vyakhya" id="RAM_k03_S064_V027_B001">अपिनद्धानि केशपाशे बद्धानि । अम्लानत्वेन रपिरपनयनेन वायुर्धारणेन वसुंधरा मत्प्रियं गीतज्ञानरूपं प्रकुर्वन्तो रक्षन्तीति मन्ये ।। 3.64.27,28 ।।</div><br/>
            </div>
            <div class="verse" type="shloka" id="RAM_k03_S064_V028">
                <div class="versetext" uvacha="Valmiki">अभिरक्षन्ति पुष्पाणि प्रकुर्वन्तो मम प्रियम्।<br/> एवमुक्त्वा महाबाहुर्लक्ष्मणं पुरुषर्षभम्॥ 3.64.28॥</div>
                <div class="vyakhya" id="RAM_k03_S064_V028_B001">अपिनद्धानि केशपाशे बद्धानि । अम्लानत्वेन रपिरपनयनेन वायुर्धारणेन वसुंधरा मत्प्रियं गीतज्ञानरूपं प्रकुर्वन्तो रक्षन्तीति मन्ये ।। 3.64.27,28 ।।</div><br/>
            </div>
            <div class="verse" type="shloka" id="RAM_k03_S064_V029">
                <div class="versetext" uvacha="Valmiki">उवाच रामो धर्मात्मा गिरिं प्रस्रवणाकुलम्।<br/> कच्चित् क्षितिभृतां नाथ दृष्टा सर्वाङ्गसुन्दरी॥ 3.64.29॥</div>
                <div class="vyakhya" id="RAM_k03_S064_V029_B001">मया विरहिता कच्चिद्रम्ये वनोद्देशे संर्वाङ्गसुन्दरी दृष्टा ।। 3.64.29 ।।</div><br/>
            </div>
            <div class="verse" type="shloka" id="RAM_k03_S064_V030">
                <div class="versetext" uvacha="Valmiki">रामा रम्ये वनोद्देशे मया विरहिता त्वया।<br/> क्रुद्धोऽब्रवीद् गिरिं तत्र सिंहः क्षुद्रमृगं यथा॥ 3.64.30॥</div>
                <div class="vyakhya" id="RAM_k03_S064_V030_B001">कुद्धस्तदधिष्ठातृदेवतोद्देशेन क्रोधः ।। 3.64.30 ।।</div><br/>
            </div>
            <div class="verse" type="shloka" id="RAM_k03_S064_V031">
                <div class="versetext" uvacha="Valmiki">तां हेमवर्णां हेमाङ्गीं सीतां दर्शय पर्वत।<br/> यावत् सानूनि सर्वाणि न ते विध्वंसयाम्यहम्॥ 3.64.31॥</div>
                <div class="vyakhya" id="RAM_k03_S064_V031_B001">हेमाङ्गीमित्यनेन लावण्यमुक्तम् ।। 3.64.31 ।।</div><br/>
            </div>
            <div class="verse" type="shloka" id="RAM_k03_S064_V032">
                <div class="versetext" uvacha="Valmiki">एवमुक्तस्तु रामेण पर्वतो मैथिलीं प्रति।<br/>दर्शयन्निव तां सीतां नादर्शयत राघवे॥ 3.64.32॥</div>
                <div class="vyakhya" id="RAM_k03_S064_V032_B001">दर्शयन्निव वक्ष्यमाणालिङ्गद्वारा नादर्शयत् वाग्राहित्येन साक्षदिति शेषः । राघवे तद्विषये ।। 3.64.32,34 ।।</div><br/>
            </div>
            <div class="verse" type="shloka" id="RAM_k03_S064_V033">
                <div class="versetext" uvacha="Valmiki">ततो दाशरथी राम उवाच च शिलोच्चयम्।<br/> मम बाणाग्निनिर्दग्धो भस्मीभूतो भविष्यसि॥ 3.64.33॥</div>
                <div class="vyakhya" id="RAM_k03_S064_V033_B001">दर्शयन्निव वक्ष्यमाणालिङ्गद्वारा नादर्शयत् वाग्राहित्येन साक्षदिति शेषः । राघवे तद्विषये ।। 3.64.32,34 ।।</div><br/>
            </div>
            <div class="verse" type="shloka" id="RAM_k03_S064_V034">
                <div class="versetext" uvacha="Valmiki">असेव्यः सर्वतश्चैव निस्तृणद्रुमपल्लवः।<br/> इमां वा सरितं चाद्य शोषयिष्यामि लक्ष्मण॥ 3.64.34॥</div>
                <div class="vyakhya" id="RAM_k03_S064_V034_B001">दर्शयन्निव वक्ष्यमाणालिङ्गद्वारा नादर्शयत् वाग्राहित्येन साक्षदिति शेषः । राघवे तद्विषये ।। 3.64.32,34 ।।</div><br/>
            </div>
            <div class="verse" type="shloka" id="RAM_k03_S064_V035">
                <div class="versetext" uvacha="Valmiki">यदि नाख्याति मे सीतामद्य चन्द्रनिभाननाम्।<br/> एवं प्ररुषितो रामो दिधक्षन्निव चक्षुषा॥ 3.64.35॥</div>
                <div class="vyakhya" id="RAM_k03_S064_V035_B001">दिधक्षन्निव न तु वास्तवी दिधक्षेति भावः ।। 3.64.35 ।।</div><br/>
            </div>
            <div class="verse" type="shloka" id="RAM_k03_S064_V036">
                <div class="versetext" uvacha="Valmiki">ददर्श भूमौ निष्क्रान्तं राक्षसस्य पदं महत्।<br/> त्रस्ताया रामकांक्षिण्याः प्रधावन्त्या इतस्ततः॥ 3.64.36॥</div>
                <div class="vyakhya" id="RAM_k03_S064_V036_B001">निष्क्रान्तं प्रवृत्तविक्षेपम्, महदत्यायतविस्तृतम् ।। 3.64.36 ।।</div><br/>
            </div>
            <div class="verse" type="shloka" id="RAM_k03_S064_V037">
                <div class="versetext" uvacha="Valmiki">राक्षसेनानुसृप्ताया वैदेह्याश्च पदानि तु।<br/> स समीक्ष्य परिक्रान्तं सीताया राक्षसस्य च॥ 3.64.37॥</div>
                <div class="vyakhya" id="RAM_k03_S064_V037_B001">अनुसृप्ताया अनुगम्यमानायाः । जटायुयुद्धसमये सीताया रावणेन भूमौ विसृज्य पुनर्ग्रहणादेवमुक्तिः । परिक्रान्तं परिवृतम् । एतत्सर्वं समीक्ष्य भ्रातरं शशंसेत्यन्वयः ।। 3.64.37,38 ।।</div><br/>
            </div>
            <div class="verse" type="shloka" id="RAM_k03_S064_V038">
                <div class="versetext" uvacha="Valmiki">भग्नं धनुश्च तूणी च विकीर्णं बहुधा रथम्।<br/> म्भ्रान्तहृदयो रामः शशंस भ्रातरं प्रियम्॥ 3.64.38॥</div>
                <div class="vyakhya" id="RAM_k03_S064_V038_B001">अनुसृप्ताया अनुगम्यमानायाः । जटायुयुद्धसमये सीताया रावणेन भूमौ विसृज्य पुनर्ग्रहणादेवमुक्तिः । परिक्रान्तं परिवृतम् । एतत्सर्वं समीक्ष्य भ्रातरं शशंसेत्यन्वयः ।। 3.64.37,38 ।।</div><br/>
            </div>
            <div class="verse" type="shloka" id="RAM_k03_S064_V039">
                <div class="versetext" uvacha="Valmiki">पश्य लक्ष्मण वैदेह्या कीर्णाः कनकबिन्दवः।<br/> भूषणानां हि सौमित्रे माल्यानि विविधानि च॥ 3.64.39॥</div>
                <div class="vyakhya" id="RAM_k03_S064_V039_B001">कनकबिन्दवो भूषणावयवीभूतस्वर्मशकलानि । भूषणानामिति पूर्वान्वयि ।। 3.64.39 ।।</div><br/>
            </div>
            <div class="verse" type="shloka" id="RAM_k03_S064_V040">
                <div class="versetext" uvacha="Valmiki">तप्तबिन्दुनिकाशैश्च चित्रैः क्षतजबिन्दुभिः।<br/> आवृतं पश्य सौमित्रे सर्वतो धरणीतलम्॥ 3.64.40॥</div>
                <div class="vyakhya" id="RAM_k03_S064_V040_B001">तप्तबिन्दुनिकाशैस्तपनीयबिन्दुसदृशैः क्षतजबिन्दुभी रुधिरबिन्दुभिः ।। 3.64.40 ।।</div><br/>
            </div>
            <div class="verse" type="shloka" id="RAM_k03_S064_V041">
                <div class="versetext" uvacha="Valmiki">मन्ये लक्ष्मण वैदेही राक्षसैः कामरूपिभिः।<br/> भित्त्वा भित्त्वा विभक्ता वा भक्षिता वा भविष्यति॥ 3.64.41॥</div>
                <div class="vyakhya" id="RAM_k03_S064_V041_B001">मन्ये इति । सीताया वा इमे रुधिरबिन्धवः सीतानिमित्तं सुन्दोपसुन्दवद्युद्ध्यमानयो रक्षसोर्वेति विकल्पालंकारः श्लोकद्वयेनोक्तः ।। 3.64.41,43 ।।</div><br/>
            </div>
            <div class="verse" type="shloka" id="RAM_k03_S064_V042">
                <div class="versetext" uvacha="Valmiki">तस्या निमित्तं सीताया द्वयोर्विवदमानयोः।<br/> बभूव युद्धं सौमित्रे घोरं राक्षसयोरिह॥ 3.64.42॥</div>
                <div class="vyakhya" id="RAM_k03_S064_V042_B001">मन्ये इति । सीताया वा इमे रुधिरबिन्धवः सीतानिमित्तं सुन्दोपसुन्दवद्युद्ध्यमानयो रक्षसोर्वेति विकल्पालंकारः श्लोकद्वयेनोक्तः ।। 3.64.41,43 ।।</div><br/>
            </div>
            <div class="verse" type="shloka" id="RAM_k03_S064_V043">
                <div class="versetext" uvacha="Valmiki">मुक्तामणिचितं चेदं रमणीयं विभूषितम्।<br/> धरण्यां पतितं सौम्य कस्य भग्नं महद् धनुः॥ 3.64.43॥</div>
                <div class="vyakhya" id="RAM_k03_S064_V043_B001">मन्ये इति । सीताया वा इमे रुधिरबिन्धवः सीतानिमित्तं सुन्दोपसुन्दवद्युद्ध्यमानयो रक्षसोर्वेति विकल्पालंकारः श्लोकद्वयेनोक्तः ।। 3.64.41,43 ।।</div><br/>
            </div>
            <div class="verse" type="shloka" id="RAM_k03_S064_V044">
                <div class="versetext" uvacha="Valmiki">राक्षसानामिदं वत्स सुराणामथवापि वा।<br/> तरुणादित्यसंकाशं वैदूर्यगुलिकाचितम्॥ 3.64.44॥</div>
                <div class="vyakhya" id="RAM_k03_S064_V044_B001">वैढूर्यगुलिकाचितं वैढूर्यमण्यलंकृतम् ।। 3.64.44,45 ।।</div><br/>
            </div>
            <div class="verse" type="shloka" id="RAM_k03_S064_V045">
                <div class="versetext" uvacha="Valmiki">विशीर्णं पतितं भूमौ कवचं कस्य काञ्चनम्।<br/> छत्रं शतशलाकं च दिव्यमाल्योपशोभितम्॥ 3.64.45॥</div>
                <div class="vyakhya" id="RAM_k03_S064_V045_B001">वैढूर्यगुलिकाचितं वैढूर्यमण्यलंकृतम् ।। 3.64.44,45 ।।</div><br/>
            </div>
            <div class="verse" type="shloka" id="RAM_k03_S064_V046">
                <div class="versetext" uvacha="Valmiki">भग्नदण्डमिदं सौम्य भूमौ कस्य निपातितम्।<br/> काञ्चनोरश्छदाश्चेमे पिशाचवदनाः खराः॥ 3.64.46॥</div>
                <div class="vyakhya" id="RAM_k03_S064_V046_B001">काञ्चनोरश्छदाः काञ्चनमयतनुगणाः ।। 3.64.46 ।।</div><br/>
            </div>
            <div class="verse" type="shloka" id="RAM_k03_S064_V047">
                <div class="versetext" uvacha="Valmiki">भीमरूपा महाकायाः कस्य वा निहता रणे।<br/> दीप्तपावकसंकाशो द्युतिमान् समरध्वजः॥ 3.64.47॥</div>
                <div class="vyakhya" id="RAM_k03_S064_V047_B001">समरे स्वामिप्रकाशको ध्वजो यत्र स समरध्वज इति रथविशेषणम् । तादृशो रथोऽपविद्धः परिवृत्य पातितो भग्नश्चेत्युत्तरेणान्वयः । केचित्तुध्वजोपविद्धो ध्वस्तो रथो भग्न इत्यन्वयमाहुः ।। 3.64.47 ।।</div><br/>
            </div>
            <div class="verse" type="shloka" id="RAM_k03_S064_V048">
                <div class="versetext" uvacha="Valmiki">अपविद्धश्च भग्नश्च कस्य साङ्ग्रामिको रथः।<br/> रथाक्षमात्रा विशिखास्तपनीयविभूषणाः॥ 3.64.48॥</div>
                <div class="vyakhya" id="RAM_k03_S064_V048_B001">रथाक्षमात्राश्चतुःशताङ्गुलदीर्घा विशिखाफलभागा इत्यर्थः ।। 3.64.48 ।।</div><br/>
            </div>
            <div class="verse" type="shloka" id="RAM_k03_S064_V049">
                <div class="versetext" uvacha="Valmiki">कस्येमे निहता बाणाः प्रकीर्णा घोरदर्शनाः।<br/> शरावरौ शरैः पूर्णौ विध्वस्तौ पश्य लक्ष्मण॥ 3.64.49॥</div>
                <div class="vyakhya" id="RAM_k03_S064_V049_B001">निहताः परेण योधेन । शरावरौ तूणीरौ ।। 3.64.49 ।।</div><br/>
            </div>
            <div class="verse" type="shloka" id="RAM_k03_S064_V050">
                <div class="versetext" uvacha="Valmiki">प्रतोदाभीषुहस्तोऽयं कस्य वा सारथिर्हतः।<br/> पदवी पुरुषस्यैषा व्यक्तं कस्यापि रक्षसः॥ 3.64.50॥</div>
                <div class="vyakhya" id="RAM_k03_S064_V050_B001">प्रतोदस्तोत्रम् अभीषवः प्रग्रहाः कस्यापि राक्षसपुरुषस्यैषा पदवी पदसंचारमार्गः ।। 3.64.50 ।।</div><br/>
            </div>
            <div class="verse" type="shloka" id="RAM_k03_S064_V051">
                <div class="versetext" uvacha="Valmiki">वैरं शतगुणं पश्य मम तैर्जीवितान्तकम्।<br/> सुघोरहृदयैः सौम्य राक्षसैः कामरूपिभिः॥ 3.64.51॥</div>
                <div class="vyakhya" id="RAM_k03_S064_V051_B001">अतो मम तै राक्षसैः सह एत्तन्निमित्तजं वैरं पूर्ववैराच्छतगुणं सत्तेषां जीवितान्तकं जीवितस्यान्तकमन्तरूपं संपन्नं पश्य ।। 3.64.51 ।।</div><br/>
            </div>
            <div class="verse" type="shloka" id="RAM_k03_S064_V052">
                <div class="versetext" uvacha="Valmiki">हृता मृता वा वैदेही भक्षिता वा तपस्विनी।<br/> न धर्मस्त्रायते सीतां ह्रियमाणां महावने॥ 3.64.52॥</div>
                <div class="vyakhya" id="RAM_k03_S064_V052_B001">एवं रक्षोभिः सीताविपत्तिं निश्चित्य धर्मं निन्दति--नेति । यतः सीतां धर्मो न त्रायते । एवं च भक्षितायां हृतायां वा वैदेह्यां के हि लोके मम प्रियं कर्तुं शक्ताः, न केऽपि । धर्मासाध्ये तेषामकिंचित्करत्वादेति भावः ।। 3.64.52,53 ।।</div><br/>
            </div>
            <div class="verse" type="shloka" id="RAM_k03_S064_V053">
                <div class="versetext" uvacha="Valmiki">भक्षितायां हि वैदेह्यां हृतायामपि लक्ष्मण।<br/> के हि लोके प्रियं कर्तुं शक्ताः सौम्य ममेश्वराः॥ 3.64.53॥</div>
                <div class="vyakhya" id="RAM_k03_S064_V053_B001">एवं रक्षोभिः सीताविपत्तिं निश्चित्य धर्मं निन्दति--नेति । यतः सीतां धर्मो न त्रायते । एवं च भक्षितायां हृतायां वा वैदेह्यां के हि लोके मम प्रियं कर्तुं शक्ताः, न केऽपि । धर्मासाध्ये तेषामकिंचित्करत्वादेति भावः ।। 3.64.52,53 ।।</div><br/>
            </div>
            <div class="verse" type="shloka" id="RAM_k03_S064_V054">
                <div class="versetext" uvacha="Valmiki">कर्तारमपि लोकानां शूरं करुणवेदिनम्।<br/> अज्ञानादवमन्येरन् सर्वभूतानि लक्ष्मण॥ 3.64.54॥</div>
                <div class="vyakhya" id="RAM_k03_S064_V054_B001">अथ पौरुषमेवावलम्बितुं तच्छेषतया कांचिल्लोकस्थितिमाह--कर्तारमिति । सर्वलोकस्योत्पत्तिस्थितिसंहारकर्तारमपि श्रुत्यादिप्रसिद्धं शूरं त्रिपुरसंहारादिविषयकात्यन्तशौर्यवन्तं महेश्वरमपि करुणवेदिनं करुणं यथा तथा वेदितुं शीलमस्य तम् । दयादृष्ट्या तूष्णीं स्थितमज्ञानात्तद्वैभवाज्ञानादवमन्येरन् । किमयं कुपितोऽपि करिष्यतीति न गणयन्तीत्यर्थः ।। 3.64.54 ।।</div><br/>
            </div>
            <div class="verse" type="shloka" id="RAM_k03_S064_V055">
                <div class="versetext" uvacha="Valmiki">मृदुं लोकहिते युक्तं दान्तं करुणवेदिनम्।<br/> निर्वीर्य इति मन्यन्ते नूनं मां त्रिदशेश्वराः॥ 3.64.55॥</div>
                <div class="vyakhya" id="RAM_k03_S064_V055_B001">यदेवमतः--मृदुमिति । लोकहिते प्राणिसौख्यसंपादने युक्तं युक्तचित्तम् अत एव मृदुस्वभावं दान्तं नानाप्रकारेण दुर्विषयप्रवृत्तिरहितेन्द्रियवर्गं मां त्रिदशेश्वरा इन्द्रादयो निर्वीर्यं मन्यन्ते यतः सीतात्राणं न कृतवन्त इत्यर्थः ।। 3.64.55 ।।</div><br/>
            </div>
            <div class="verse" type="shloka" id="RAM_k03_S064_V056">
                <div class="versetext" uvacha="Valmiki">मां प्राप्य हि गुणो दोषः संवृत्तः पश्य लक्ष्मण।<br/> अद्यैव सर्वभूतानां रक्षसामभवाय च॥ 3.64.56॥</div>
                <div class="vyakhya" id="RAM_k03_S064_V056_B001">तस्मात्पौरुषमेवावलम्बनीयमित्याहमामिति । गुणोऽपि मार्दवादिर्मां प्राप्य दोषोऽनिष्टसाधनं वृत्त इति हेतोरेतं त्यक्त्वा पौरुषमवलम्बे । पश्य अद्य मम तेज एव प्रकाशते । सर्वभूतानामभवाय नाशाय । शशिज्योत्स्नां संहृत्यैव प्रलयकालोदितो महासूर्य इव । शशिज्योत्स्नातुल्यान्मामकान्गुणान्संहृत्यैव रविवत्तेजो मदीयं प्रकाशते पश्येत्यन्वयः ।। 3.64.56,57 ।।</div><br/>
            </div>
            <div class="verse" type="shloka" id="RAM_k03_S064_V057">
                <div class="versetext" uvacha="Valmiki">संहृत्यैव शशिज्योत्स्नां महान् सूर्य इवोदितः।<br/> संहृत्यैव गुणान् सर्वान् मम तेजः प्रकाशते॥ 3.64.57॥</div>
                <div class="vyakhya" id="RAM_k03_S064_V057_B001">तस्मात्पौरुषमेवावलम्बनीयमित्याहमामिति । गुणोऽपि मार्दवादिर्मां प्राप्य दोषोऽनिष्टसाधनं वृत्त इति हेतोरेतं त्यक्त्वा पौरुषमवलम्बे । पश्य अद्य मम तेज एव प्रकाशते । सर्वभूतानामभवाय नाशाय । शशिज्योत्स्नां संहृत्यैव प्रलयकालोदितो महासूर्य इव । शशिज्योत्स्नातुल्यान्मामकान्गुणान्संहृत्यैव रविवत्तेजो मदीयं प्रकाशते पश्येत्यन्वयः ।। 3.64.56,57 ।।</div><br/>
            </div>
            <div class="verse" type="shloka" id="RAM_k03_S064_V058">
                <div class="versetext" uvacha="Valmiki">नैव यक्षा न गन्धर्वा न पिशाचा न राक्षसाः।<br/> किंनरा वा मनुष्या वा सुखं प्राप्स्यन्ति लक्ष्मण॥ 3.64.58॥</div>
                <div class="vyakhya" id="RAM_k03_S064_V058_B001">तदेव प्रपञ्चयति--नैवेति ।। 3.64.58 ।।</div><br/>
            </div>
            <div class="verse" type="shloka" id="RAM_k03_S064_V059">
                <div class="versetext" uvacha="Valmiki">ममास्त्रबाणसम्पूर्णमाकाशं पश्य लक्ष्मण।<br/> असम्पातं करिष्यामि ह्यद्य त्रैलोक्यचारिणाम्॥ 3.64.59॥</div>
                <div class="vyakhya" id="RAM_k03_S064_V059_B001">पश्य अचिरादेवेति शेषः । त्रैलोक्यचारिणामसंपातं बाणावरणात्क्रियाराहित्यं यथा भवति तथा करिष्यामि ।। 3.64.59 ।।</div><br/>
            </div>
            <div class="verse" type="shloka" id="RAM_k03_S064_V060">
                <div class="versetext" uvacha="Valmiki">संनिरुद्धग्रहगणमावारितनिशाकरम्।<br/> विप्रणष्टानलमरुद्भास्करद्युतिसंवृतम्॥ 3.64.60॥</div>
                <div class="vyakhya" id="RAM_k03_S064_V060_B001">संनिरुद्धप्रचारो ग्रहगणो यत्र तत्रैलोक्यम् । विप्रनष्टा अनलादिद्युतयो यत्र तच्च तत्संवृतं तमसा संवृतमित्यर्थः ।। 3.64.60,61 ।।</div><br/>
            </div>
            <div class="verse" type="shloka" id="RAM_k03_S064_V061">
                <div class="versetext" uvacha="Valmiki">विनिर्मथितशैलाग्रं शुष्यमाणजलाशयम्।<br/> ध्वस्तद्रुमलतागुल्मं विप्रणाशितसागरम्॥ 3.64.61॥</div>
                <div class="vyakhya" id="RAM_k03_S064_V061_B001">संनिरुद्धप्रचारो ग्रहगणो यत्र तत्रैलोक्यम् । विप्रनष्टा अनलादिद्युतयो यत्र तच्च तत्संवृतं तमसा संवृतमित्यर्थः ।। 3.64.60,61 ।।</div><br/>
            </div>
            <div class="verse" type="shloka" id="RAM_k03_S064_V062">
                <div class="versetext" uvacha="Valmiki">त्रैलोक्यं तु करिष्यामि संयुक्तं कालकर्मणा।<br/> न ते कुशलिनीं सीतां प्रदास्यन्ति ममेश्वराः॥ 3.64.62॥</div>
                <div class="vyakhya" id="RAM_k03_S064_V062_B001">कालकर्मणा कालसाध्यं कर्म नाशस्तेन । <span class="quote">कालधर्मणा</span> इति पाठेऽपि तद्रूपेण कालधर्मेणेत्यर्थः तत्पुरुषेऽनिजार्षः ।। 3.64.62,63 ।।</div><br/>
            </div>
            <div class="verse" type="shloka" id="RAM_k03_S064_V063">
                <div class="versetext" uvacha="Valmiki">अस्मिन् मुहूर्ते सौमित्रे मम द्रक्ष्यन्ति विक्रमम्।<br/> नाकाशमुत्पतिष्यन्ति सर्वभूतानि लक्ष्मण॥ 3.64.63॥</div>
                <div class="vyakhya" id="RAM_k03_S064_V063_B001">कालकर्मणा कालसाध्यं कर्म नाशस्तेन । <span class="quote">कालधर्मणा</span> इति पाठेऽपि तद्रूपेण कालधर्मेणेत्यर्थः तत्पुरुषेऽनिजार्षः ।। 3.64.62,63 ।।</div><br/>
            </div>
            <div class="verse" type="shloka" id="RAM_k03_S064_V064">
                <div class="versetext" uvacha="Valmiki">मम चापगुणोन्मुक्तैर्बाणजालैर्निरन्तरम्।<br/> मर्दितं मम नाराचैर्ध्वस्तभ्रान्तमृगद्विजम्॥ 3.64.64॥</div>
                <div class="vyakhya" id="RAM_k03_S064_V064_B001">अमर्यादं त्यक्तस्वस्वप्रकृत्यवस्थानम् जीवलोकेन दुरावरैर्दुर्निवारैः । दुरावरशब्दः खलन्तः ।। 3.64.64,65 ।।</div><br/>
            </div>
            <div class="verse" type="shloka" id="RAM_k03_S064_V065">
                <div class="versetext" uvacha="Valmiki">समाकुलममर्यादं जगत् पश्याद्य लक्ष्मण।<br/> आकर्णपूर्णैरिषुभिर्जीवलोकदुरावरैः॥ 3.64.65॥</div>
                <div class="vyakhya" id="RAM_k03_S064_V065_B001">अमर्यादं त्यक्तस्वस्वप्रकृत्यवस्थानम् जीवलोकेन दुरावरैर्दुर्निवारैः । दुरावरशब्दः खलन्तः ।। 3.64.64,65 ।।</div><br/>
            </div>
            <div class="verse" type="shloka" id="RAM_k03_S064_V066">
                <div class="versetext" uvacha="Valmiki">समाकुलममर्यादं जगत् पश्याद्य लक्ष्मण।<br/> आकर्णपूर्णैरिषुभिर्जीवलोकदुरावरैः॥ 3.64.65॥</div>
                <div class="vyakhya" id="RAM_k03_S064_V066_B001">देवादयो न भविष्यन्ति । प्रत्येकं सर्वे नशिष्यन्तीत्यर्थः ।। 3.64.66,68 ।।</div><br/>
            </div>
            <div class="verse" type="shloka" id="RAM_k03_S064_V067">
                <div class="versetext" uvacha="Valmiki">द्रक्ष्यन्त्यद्य विमुक्तानाममर्षाद् दूरगामिनाम्।<br/> नैव देवा न दैतेया न पिशाचा न राक्षसाः॥ 3.64.67॥</div>
                <div class="vyakhya" id="RAM_k03_S064_V067_B001">देवादयो न भविष्यन्ति । प्रत्येकं सर्वे नशिष्यन्तीत्यर्थः ।। 3.64.66,68 ।।</div><br/>
            </div>
            <div class="verse" type="shloka" id="RAM_k03_S064_V068">
                <div class="versetext" uvacha="Valmiki">भविष्यन्ति मम क्रोधात् त्रैलोक्ये विप्रणाशिते।<br/> देवदानवयक्षाणां लोका ये रक्षसामपि॥ 3.64.68॥</div>
                <div class="vyakhya" id="RAM_k03_S064_V068_B001">देवादयो न भविष्यन्ति । प्रत्येकं सर्वे नशिष्यन्तीत्यर्थः ।। 3.64.66,68 ।।</div><br/>
            </div>
            <div class="verse" type="shloka" id="RAM_k03_S064_V069">
                <div class="versetext" uvacha="Valmiki">बहुधा निपतिष्यन्ति बाणौघैः शकलीकृताः।<br/> निर्मर्यादानिमाँल्लोकान् करिष्याम्यद्य सायकैः॥ 3.64.69॥</div>
                <div class="vyakhya" id="RAM_k03_S064_V069_B001">तथारूपां यथापूर्वस्वभावाम् । अत्र न दास्यन्तीति पौनरुक्त्यं क्रोधातिशयान्न दोषाय ।। 3.64.69,72 ।।</div><br/>
            </div>
            <div class="verse" type="shloka" id="RAM_k03_S064_V070">
                <div class="versetext" uvacha="Valmiki">हृतां मृतां वा सौमित्रे न दास्यन्ति ममेश्वराः।<br/> तथारूपां हि वैदेहीं न दास्यन्ति यदि प्रियाम्॥ 3.64.70॥</div>
                <div class="vyakhya" id="RAM_k03_S064_V070_B001">तथारूपां यथापूर्वस्वभावाम् । अत्र न दास्यन्तीति पौनरुक्त्यं क्रोधातिशयान्न दोषाय ।। 3.64.69,72 ।।</div><br/>
            </div>
            <div class="verse" type="shloka" id="RAM_k03_S064_V071">
                <div class="versetext" uvacha="Valmiki">नाशयामि जगत् सर्वं त्रैलोक्यं सचराचरम्।<br/> यावद् दर्शनमस्या वै तापयामि च सायकैः॥ 3.64.71॥</div>
                <div class="vyakhya" id="RAM_k03_S064_V071_B001">तथारूपां यथापूर्वस्वभावाम् । अत्र न दास्यन्तीति पौनरुक्त्यं क्रोधातिशयान्न दोषाय ।। 3.64.69,72 ।।</div><br/>
            </div>
            <div class="verse" type="shloka" id="RAM_k03_S064_V072">
                <div class="versetext" uvacha="Valmiki">इत्युक्त्वा क्रोधताम्राक्षः स्फुरमाणोष्ठसम्पुटः।<br/> वल्कलाजिनमाबद्ध्य जटाभारमबन्धयत्॥ 3.64.72॥</div>
                <div class="vyakhya" id="RAM_k03_S064_V072_B001">तथारूपां यथापूर्वस्वभावाम् । अत्र न दास्यन्तीति पौनरुक्त्यं क्रोधातिशयान्न दोषाय ।। 3.64.69,72 ।।</div><br/>
            </div>
            <div class="verse" type="shloka" id="RAM_k03_S064_V073">
                <div class="versetext" uvacha="Valmiki">तस्य क्रुद्धस्य रामस्य तथाभूतस्य धीमतः।<br/> त्रिपुरं जघ्नुषः पूर्वं रुद्रस्येव बभौ तनुः॥ 3.64.73॥</div>
                <div class="vyakhya" id="RAM_k03_S064_V073_B001">निष्पीड्य दृढमुष्टिबन्धेन गृहीत्वा ।। 3.64.73,74 ।।</div><br/>
            </div>
            <div class="verse" type="shloka" id="RAM_k03_S064_V074">
                <div class="versetext" uvacha="Valmiki">लक्ष्मणादथ चादाय रामो निष्पीड्य कार्मुकम्।<br/> शरमादाय संदीप्तं घोरमाशीविषोपमम्॥ 3.64.74॥</div>
                <div class="vyakhya" id="RAM_k03_S064_V074_B001">निष्पीड्य दृढमुष्टिबन्धेन गृहीत्वा ।। 3.64.73,74 ।।</div><br/>
            </div>
            <div class="verse" type="shloka" id="RAM_k03_S064_V075">
                <div class="versetext" uvacha="Valmiki">संदधे धनुषि श्रीमान् रामः परपुरञ्जयः।<br/> युगान्ताग्निरिव क्रुद्ध इदं वचनमब्रवीत्॥ 3.64.75॥</div>
                <div class="vyakhya" id="RAM_k03_S064_V075_B001">यथा जरादयोऽनिवार्यास्तथाहमस्मात्कर्मणः केनापि वारयितुमशक्यः । विधिर्दैवम् <span class="quote">विधिर्विधाने दैवेऽपि</span> इति कोशः ।। 3.64.75 ।।</div><br/>
            </div>
            <div class="verse" type="shloka" id="RAM_k03_S064_V076">
                <div class="versetext" uvacha="Valmiki">यथा जरा यथा मृत्युर्यथा कालो यथा विधिः।<br/> नित्यं न प्रतिहन्यन्ते सर्वभूतेषु लक्ष्मण।<br/> तथाहं क्रोधसंयुक्तो न निवार्योऽस्म्यसंशयम्॥ 3.64.76॥</div>
                <div class="vyakhya" id="RAM_k03_S064_V076_B001">पुरे वेति । अत्र पुरेत्यावर्तते । पुरेव पूर्वरूपसदृशरूपवतीं पुरा न दिशन्ति न दास्यन्तीत्यर्थः । परिवर्तयामि नाशयामि । नन्वेवंविधः क्रोधः कथमस्य किमर्थं चेति चेच्छृणु । मनुष्यदेहधारणेन तद्व्यवहारनटनमेवैतत् । किंच ईदृशदुःखकालेऽस्य क्रोधाभावे रावणो मनुष्यबुद्धिं कुर्यात् । तथा च तद्वधो शक्यः स्यादित्येतदर्थं च सः । मृत्युं मरणधर्मेण योजयामि इत्यादि वचोऽपि रावणवचोवदेव आरोपितक्रोधमूलकत्वात् । अत एव शरैर्विधमिष्यामीत्युक्तिः । लक्ष्मणस्तु तत्त्वज्ञोऽपि तद्वदेवातत्त्वज्ञ इव तन्मायामोहितो वा प्रलयकालिकरौद्रशक्त्यावेशं संभाव्यानुनयति स्म किंचास्य क्रोधस्यारोपित्वाभावेऽद्य सीताया अलाभे सर्वजगत्परिवर्तनं प्रतिज्ञाय कथं लक्ष्मणप्रार्थनयापि तामन्यथयेत् । अन्यथा कैकेय्यग्रे कृतां वनवासप्रतिज्ञां कथं कौसल्यावचसा न त्यक्तवान् । तस्मात्सा यथार्था, इयं तु आरोपितेत्येव सारम् । अनेन व्यवहारेण क्रोधादकाले कृताया अयुक्ताया अपि प्रतिज्ञाया अपालनेऽत्यन्तदोषाभाव इत्यपि सूचितम् ।। 3.64.76 ।।</div><br/>
            </div>
            <div class="verse" type="shloka" id="RAM_k03_S064_V077">
                <div class="versetext" uvacha="Valmiki">पुरेव मे चारुदतीमनिन्दितां दिशन्ति सीतां यदि नाद्य मैथिलीम्।<br/> सदेवगन्धर्वमनुष्यपन्नगं जगत्सशैलं परिवर्तयाम्यहम्॥ 3.64.77॥</div>
                <div class="vyakhya" id="RAM_k03_S064_V077_B001"></div><br/>
            </div>
            <div class="authorline">इत्यार्षे श्रीमद्रामायणे वल्मीकीय आदिकाव्ये आरण्यकाण्डे चतुःषष्ठितमः सर्गः ॥ 64 ॥</div>
        </strong>
    </div>
</body>
</html>